
* A Distributed Proofreaders Canada eBook *

This eBook is made available at no cost and with very few
restrictions. These restrictions apply only if (1) you make
a change in the eBook (other than alteration for different
display devices), or (2) you are making commercial use of
the eBook. If either of these conditions applies, please
contact a FP administrator before proceeding.

This work is in the Canadian public domain, but may be under
copyright in some countries. If you live outside Canada, check your
country's copyright laws. IF THE BOOK IS UNDER COPYRIGHT
IN YOUR COUNTRY, DO NOT DOWNLOAD OR REDISTRIBUTE THIS FILE.


Title: Kredu Min, Sinjorino!
Date of first publication: 1950
Author: Cezaro Rossetti (1901-1950)
Date first posted: June 25, 2014
Date last updated: June 25, 2014
Faded Page eBook #20140614


This eBook was produced by: Andrew Sly & the online
Distributed Proofreaders Canada team at http://www.pgdpcanada.net




Cezaro Rossetti

KREDU MIN, SINJORINO!

HEROLDO DE ESPERANTO




Tre volonte mi akceptis skribi „kelkajn enkondukajn vortojn” al
tiu ĉi libro de Cezaro Rossetti.

Tre volonte, ĉar tuj-videble temis pri unu el tiuj taskoj, kiujn mi
ĉiam multe ŝatis, nome pri tasko tute kaj perfekte plenumita jam
antaŭ ol mi bezonis movi nur unu fingron!

Fakte, kiu estas la celo de „enkondukaj vortoj”, se ne rekomendi
la libron? — Nu, la verko de Cezaro Rossetti, same kiel bona vino,
ne bezonas reklamon. Ĝi laŭdas sin mem. Sufiĉas ĝin ekgustumi.

.... Tuj mi havis la impreson penetri, ne kiel maldiskretulo, sed
kiel invitito, en privatan rondon de simpatiaj homoj, — simpatiaj,
tial ke ili estas ne sanktuloj, sed homoj samŝtofaj kiel vi kaj mi.
Tie, senceremonie, ni sidiĝis ĉirkaŭ la familia tablo kun tiu
bona onklo Vik, kun liaj amikoj kaj konatoj, kaj mi plezure ĉeestis
rakontadon pri interesaj aferoj el medio ankoraŭ fremda por multaj
el ni.

Certe, kiel vi, ankaŭ mi jam renkontis „eksponistojn”. Ankoraŭ
hodiaŭ, kiam mia vojo zigzagas sur niaj Parizaj bulvardoj preter la
improvizita stando de unu el tiuj langolertuloj, mi gape haltas kaj
ĉiufoje denove miras pri la mil kaj mil artifikaĵoj, per kiuj tiuj
sorĉistoj sukcesas ne nur veki, teni, reteni, kateni mian atenton
sed ankaŭ iamaniere ŝovi inter miajn surprizitajn fingrojn la
„nepre necesan, perfektigitan, patentitan, novan kravattenilon, sen
kiu moderna homo ne povas vivi”. Kaj sub la scivola rigardado de
l’ ĉirkaŭstarantoj mi subite komprenas, kiel urĝe mi bezonas tiun
strangan aparaton, kiun mi aĉetas, hejmenportas kaj ... neniam uzos,
tial ke inter miaj fingroj ĝi ne estas uzebla! Pro kio postrestas
— nur mallonge — kvazaŭbedaŭro de tro cedeme priruzita kliento....

Sed tiun kaj similajn miseksperimentojn kun niaj bulvardaj
eksponistoj larĝe kompensas la ĝojo, kiun mi havis legante ĉi tiun
libron.

Kaj pro tio mi estas dankema al Cezaro Rossetti.

  Raymond Schwartz.




Mi dediĉas la libron al mia frato Reto kiu, per tre indulga juĝo
pri la unuaj ĉapitroj, kuraĝigis min verki la ceteron. Al li la
kulpo!

  C.R.




1. KIU SIN ENJUNGIS, DEVAS TIRI.


Estis malvarmete ekstere, sed la ĉambro, kie ni sidis, estis agrable
varma. Mia plej kara amiko, Ernesto, sidis kontraŭ mi, donante
sin plene al sia komforta brakseĝo. Jam dum unu horo ni parolis
Esperante kaj pasis de temo al temo. Estis vere instiga plezuro
aŭskulti lin; li tiom bone sidis en la lingvo. Ordinare, kiam li
parolas per sia gepatra lingvo: la angla, mankas al li la vervo
kaj esprimo, — sume, la muziko, kiu montriĝas kiam li parolas
Esperanton. Lia Esperanta prozo estas poezio. Tute malsamaj ni estas.
Arto kaj poezio tute ne tuŝas min, tamen mi ne povas ne senti la
belecon de lia esprim-maniero.

Nia parolado fine atingis la Esperantan literaturon, kaj post
tio...... paŭzo. Ni sidis dum iom da tempo en serena silento,
kiun povas ĝui nur veraj amikoj. Mi suĉis cigaredon kaj distre
rigardadis la ŝvebantan fumon.


Subite Ernesto diris: „Kial ne verki romanon?”

„Mi?” mi respondis, tute konsternite.

„Jes, vi”, li insistis flegme.

Mi ridis: „Mi tute ne havas kapablon tion fari, kaj cetere, pri kio
mi skribu?”

„Aŭskultu,” li diris. „Mi scias ke vi ne estas aŭtoro kaj
ke vi havas lingvajn mankojn, sed vi spertis varian kaj interesan
vivon, kaj vi tre interese rakontas pri viaj travivaĵoj, do kial ne
skribi pri viaj spertoj ĝuste tiel kiel ili okazis? Mi certas ke
tiuj okazintaĵoj interesus. Ne! ne kapneu. Nu, vi ne estas stilisto,
konsentite, sed stilo en si mem ne estas ĉio. Jen kial mi konsilas
al vi verki.”

Mi rigardis lin tre dubeme. Mi konis lin sufiĉe por scii ke li ne
ŝercas, ke li tute sincere admonas min .. sed... ĉu li ne eraras...
ĉu li ne tro alte taksas min?

„Eble,” mi respondis hezite. „Tamen rakonti apartajn
incidentojn estas unu afero, sed kiel mi kunigu mian vivon en
romanformon? Ĝi estis iom varia kaj saltas de medio al medio;
alivorte, ĝi estas devia, epizoda, kaj ne kondukas rekte al kulmino
laŭ postulo de romano.”

„Vi ne komprenas,” paciencis Ernesto. „Ne necese oni formas
romanon laŭ la reguloj de fabelo. Elektu kion vi juĝas interesa kaj
kroniku ĝin tute libere kaj laŭsekve, ellasante tion kion vi juĝas
tro aparta.”

„Mi komprenas,” mi diris. „Sed okazas aferoj, kiujn oni ĝue
rakontas, sed kiuj ne indas kiel materialo por romano. Ekzemple la
rakonto pri Lilio......”

„Lilio?” demandis Ernesto.

„Jes, pri okazo, kiam mi troviĝis iom embarase en nepropra lito
—”

„Ĉielo, haltu! Tiaj rakontoj viaj estas tute ne toler— ...... Nu,
kaj kio okazis poste?”

„Estis mateno. La alia...... persono partopreninta la liton
jam elŝteliĝis el la ĉambro, kaj mi mem nur atendis oportunan
okazon por sekvi. Subite iu eniris la ĉambron. Mi min kaŝis sub
la litaĵoj: kiu estas tie? Mi aŭdis la enveninton klopodi ie-tie
en la ĉambro kaj konkludis: la timinda, severmora dommastrino!
Ŝiaj paŝoj proksimiĝis al la lito. Kion fari? Mi kuŝis senmove.
Tiam — ho teruro! — manoj min tuŝis, ĉirkaŭpalpis — mi kuŝis
ŝvitegante — kaj la manoj...... ordigis patrine ĉirkaŭ mi la
litaĵojn. Poste ŝi foriris. La mastrino pensis, ke mi estas......
la regula okupantino de la lito!”

Ernesto brovumis. „Hm, iom dube. Mi opinias: Ŝparu la donĵuanajn
aventurojn aŭ ĉiuokaze ne spicu la verkon tro forte per ili. —
Kiel mi jam diris, kribru viajn faktojn laŭ juĝo, sed materialon vi
ja havas. Nu, vi estis dum jaroj eksponisto. Pritraktu tiun flankon.
Startu ĉe la komenco de via eksponista kariero.”

„Eksponisto mi estis, jes kaj ne. Mi klarigu. En la angla lingvo
troviĝas la vorto _demonstrator_ kaj ankaŭ la slange teknika vorto
_grafter_. Nu, jen la diferenco. _Demonstrator_ kutime eksponas
varon kiun li bone konas, aŭ teknike aŭ alimaniere; alivorte:
li estas specialisto de iu metio kaj estas regula reprezentanto
de firmo, kaj pli-malpli sincere klarigas. Li ofte estas sendita
rekte de la laborejo al la ekspona loko, kaj poste revenas al sia
metio. Lia salajro ne multe varias; sed ofte la firmo aldonas etan
kurtaĝon pro la mendoj akiritaj pere de li. Sed _grafter_ kutime
ŝanĝas de firmo al firmo kaj de varo al varo. Scio pri la artiklo
kaj regulaj vendmetodoj estas por li flanka konsidero. Ordinare li
estas kombino de ĉarlatano kaj trud-vendisto, kaj lin interesas nur
la tuja vendado. Li uzas ĉiujn rimedojn, esceptinte pafilon, por
devigi la interesaton aĉeti. Senrespondeca ulo li estas, kiu bone
enspezas kaj malavare elspezas. Hodiaŭ li paradas kiel spertulo pri
aŭtomata lavmaŝino, kaj morgaŭ li kvazaŭ science parolas pri
sano kaj malsano, dum li vendas ian medikamenton. Li pli similas al
ia bazarvendisto, kvankam li laboras kie oportunas, tio estas, ĉie
ajn de stratangulo kaj bazaro ĝis komerca foiro kaj magazeno. Lia
vivo estas gaja, interesa kaj senĝena, ĉar li estas laŭnature
optimisto. Mi pensas ke ‚bazarulo’ taŭgus por traduko de
_grafter_...... do, ni nomu lin tiel.

Bazarulo estas vere metiisto sen metio. Lia metio estas koni iom pri
multaj aferoj. Donu al bazarulo iom da ordinara tero en koverto,
kaj tio iĝos tuj la plej valora fruktigilo. Senhezite li hipnote
deklamos, donante al tiu tero mirindegajn kvalitojn por kreskigo,
florigo, fruktigo de plantoj. Lia manko de scio pri terkulturo ne
bridas lian langon. Li ne nur kapablas paroli sed scias kiel paroli,
ĉar li estas natura psikologo, kaj scias juĝi kaj tikli sian
aŭskultantaron. Eble vi pensas ke mi troigas, citante tervendadon
kiel ekzemplon, sed io tia fakte okazis.

Bazaruloj havas sian propran slangon kaj estas fratecaj inter si.
Neniu patrino iam decidis eduki sian infanon por bazarula kariero,
kaj mi neniam aŭdis pri lernejo por bazaruloj. Ili origine venas de
tre diversaj medioj kaj naciecoj. Tre ofte ili estas personoj kiuj
forlasis sian metion pro diversaj kaŭzoj, sed precipe pro ribelo
kontraŭ la reguloj kaj postuloj de estre regata laboro. Preskaŭ
ĉiu bazarulo estas eks-io. Inter ili troviĝas eksstudentoj, teatraj
eksludantoj, eksboksistoj, eksinĝenieroj, eksartistoj, eksbutikistoj
ktp.

Ilia slango montras la nacian diversecon. Mi ne estas etimologo,
sed fremda deveno de multaj vortoj en la slango estas memevidenta.
Ekzemple _manĝari_ signifas manĝaĵon, do certe ĝi estas de latina
deveno; _pani_ signifas pluvon, kaj tio koincidas kun la hinda vorto
_pani_ kiu signifas akvon, kaj eble venas de la cigana lingvo. _Gelt_
signifas monon, kaj tio venas de la germana lingvo, tre ŝajne
pere de la juda; _bevi_ signifas drinki, el latina; _ŝajs_ estas
malbonega negoco......”

„Ĉu _ŝajs_ estas latina?” demandis Ernesto.

„Ne tute,” mi respondis, „ĝi estas ne latina sed
pli-ĝuste...... latrina kaj venas de la germana lingvo.”

„Kaj kiel vi fariĝis bazarulo?” scivolemis Ernesto.

„Tio okazis jene......”

„Jen la komenco de via romano!” diris Ernesto. „Sed ne rakontu
al mi — skribu vian rakonton, zorgante nur ke vi skribu nature kaj
senĝene, kvazaŭ vi rakontus viajn aventurojn en amika rondo.”

„Nu, mi provos,” mi diris.

„Bonan sukceson!” diris Ernesto.




2. LA ĴETO ESTAS FARITA.


Mi estis kuiristo en Edinburgo. En tiu tempo mi eĉ ne vidis komercan
foiron. Mi ŝatis la kuiran laboron, forte laboris en granda hotelo
kaj havis nenian ĝenon. Sed iun tagon venis perturba penso al
mi...... tre malkvietiga penso. Ĉu mia pago estas tiel alta kiel
mi kredis? Jes, kompare al aliaj ĝi estas taksata kiel bona,
sed mi laboras tage kaj nokte; sep tagojn en la semajno. Nu, mi
kalkulis, laŭhore la pago estas malalta. Kaj mi eĉ ne havas
stabilan finhoron. Ho jes, laŭŝajne; sed ofte la ĉefkuiristo
venas ĝuste kiam mi pretiĝas por foriri kaj diras aŭtoritate:
„He, ĉi-nokte okazos balo (aŭ ia festo), kaj vi devas labori ĝis
frumatene.”

Laŭ la reguloj mi devus esti libera inter la tria kaj la kvina; sed
tiuj horoj neniam estis certaj, ĉar pro iu kaŭzo aŭ alia oni ofte
postulas, ke mi tralaboru tiujn du horojn. Same okazas ofte kun mia
semajna duontaga libertempo, kaj la malpermeso eliri tre ĝenis,
ĉar antaŭaj aranĝoj aŭ rendevuoj fuŝiĝas. Do, sume, mi pensis:
Ĉu ĉi tiu granda hotelkonstruaĵo estas kaj ĉiam restos mia tuta
mondo? Mi dormas ĉi tie, venas rekte de la lito al la laboro, kaj
de la laboro al la lito. La sunlumon mi malofte vidas, ĉar eĉ dum
mia duhora libero mi estas tiom lace-laca ke mi iras ripozi lite.
Ĉu mi naskiĝis por morti en ĉi tiu karcero? Ĉu ĝi estas malpli
karcero, ĉar mankas ferstangoj ĉe la fenestroj? Ĉu mia destino
estas ŝviti kaj ŝviti senĉese sub la elektra sunsurogato?

Senhezite mi decidiĝis...... mi foriros tuj...... ne gravas
kien...... sed for...... for de ĉi tie. Alian metion mi ne konas,
sed ne gravas. La elituloj en la luksaj manĝohaloj supre povas
sin regali sen mia helpo. Eĉ se mi malsatos...... for — for en
la freŝan aeron! La kuirpotoj al la diablo! Kaj sen plua penso mi
forlasis.

Mi bone sciis ke laboro estas malfacile trovebla; ke estas la jaro
1928, kaj ke senlaboruloj pli kaj pli amasiĝas. Tamen tio ne ĝenis
min...... mi havis nur unu penson: eskapi el la tropika karcero.

Mi serĉis malaltprezan loĝejon kaj vivis per iom da mono kiun mi
ŝparis. Mi ne havis multon, ĉar mi dum longa tempo mone helpis
iun. Ĉiun tagon mi serĉrigardis la gazetajn reklamojn por havebla
laboro.

Unu reklamo logis mian atenton. Ĝian tekston mi ne laŭvorte
memoras, sed la esenco estis ke granda okazo estas proponata kaj
ke oni povas gajni dek pundojn semajne kaj ke faka sperto ne estas
necesa. Ŝajnis al mi, ke estas iom strange, ke oni ne mencias kia
laboro estas proponata, sed mi decidis iri al la anonc-adreso.
Estis neniu nomo de firmo; nur numero de kontoro en konstruaĵo. Mi
iris al la indikita strato, trovis la konstruaĵon kaj laŭiris la
ŝtuparon. Surŝtupare mi renkontis viron, eble dudekses-jaran. Li
portis sufiĉe bonordan bluan kostumon; sed mi vidis ke ĝi brilas
eluzite ĉe la kubutoj kaj genuoj, kaj ke la jakmanumoj kun siaj
„franĝoj” kvazaŭ mute petas viziton al barbiro. Li ridetis al
mi gajanime, kaj senhezite li rekte alparolis min.

„Ĉu vi iras al ĉambro 52?” li demandis.

„Jes,” mi respondis.

„Ne iru,” li diris. „Mi jam spertis tian laboron. Oni ne pagas
salajron; nur procenton, ĉar ili scias ke ilia varo ne estas facile
vendebla.”

„Pri kio temas?” mi demandis.

„Pri elektraj suĉbalailoj.”

„Sed se oni vendas ilin, oni povas enspezi monon, ĉu ne?” mi
demandis.

„Jes,” li rediris, „se......”

La novkonato balancis la kapon nee kun kompata mieno kaj aldonis:
„Se la firmo fidus je la vendeblo, ĝi almenaŭ pagus iom; kaj
cetere, kial, laŭ via penso, ĝi kaŝas sian nomon en la reklamo?
Simple, ĉar multaj jam provis tian laboron, kaj oni laŭfame konas
ilin. Temas pri jeno: la firmo logas personojn al la oficejo per
trezorpromesoj, kaj tie atendas nigre-blanke vestita ulo, kiu scias
pervorte konvinki laborserĉantojn ke atendas grandioza eblo de
monenspezo. Ho jes, li scias paroli, sed ne sufiĉe por iri mem kaj
vendi siajn varaĉojn. Por atingi sian pozicion, li eble ja vendis
ilin siatempe; sed tiam la popolo ne estis tiom senmona kaj ne tiom
naŭzita de la senĉesa frapado de kolportistoj.”

Kvankam liaj vortoj fluis moke kontraŭ la firmo, li havis ridan
mienon, kaj oni ne povis ne simpatii lin unuavide.

Venis al mi la penso ke eble li ĝuus tason da teo. En mi kreskis
scivolemo, kaj mi emis babili kun li. Mia intereso por la filantropa
firmo en ĉambro 52 jam forflugis. Mian inviton mia novkonato volonte
akceptis, kaj ni kune iris al apuda kafejo. Ni sidiĝis en la kafejo
kaj, proponinte cigaredon kaj mendinte teon kun kukoj, mi plu
demandis pri la proponita posteno. Li diris:

„Vi ŝajne ankoraŭ iom kredas, ke tie kuŝas ia eldorado, kiun pro
mi vi maltrafis. Aŭskultu: se tiu laboro portus gajnon, mi prenus
ĝin. Mallaborema mi ne estas. Mi estas preskaŭ tute senmona kaj
avidas enspezon. Tiu firmo ja vendas polvosuĉilojn, alie ĝi ne
povus daŭre komerci...... sed kiel ĝi sukcesas vendi? Mi klarigos.

Senlaborulo iras al tia oficejo. Eble dum monatoj li ne laboris. La
firm-reprezentanto pentras por li oran bildon pri la estonteco. Eĉ
se la laborpetanto ne estas naiva, li pensas ke li gajnos almenaŭ
bonan porvivaĵon. Sed laŭ la firmano la ofico ne estas tiel facile
akirebla... ho ne, ne tia unika posteno... necesas atestiloj por
kapti tiel bonan postenon. Tio timigas la dungoton, ĉar li vidas la
postenon ekgliti tra la fingroj, do li flankenmetas ĉiujn dubojn kaj
avide sin streĉas por ĝin atingi.

Fine li estas akceptata. Li forlasas la oficejon kun facila paŝo,
portante sian savilon, la polvosuĉilon. Li rapidas hejmen kaj
rakontas al siaj gepatroj pri sia sukceso. Ĉiuj ĝojas ke finfine li
havas laboron. Aŭ liaj gepatroj, aŭ liaj parencoj, aŭ liaj intimaj
amikoj helpas lin per aĉeto. Rezulto estas ke li vendas unu, du aŭ
eĉ tri dum la unua semajno. Li ricevas sian procenton kaj estas rave
kontenta. Kaj post tio? Li plandas kaj plandas de pordo al pordo,
lia sava polvosuĉilo iĝas dolora kruco kiun li trenas pene laŭ
mejloj. Pordo post pordo estas frap-fermata kontraŭ lia vizaĝo. Li
eble daŭrigas la marŝadon kaj trenadon dum semajnoj kaj, fine, li,
spirite kaj korpe elĉerpita, devas rezigni. Li pezkore konstatas
ke li nur sukcesis trudi dubkvalitan aŭ eĉ balastan varon al siaj
intimuloj.

Ne, dankon...... mi iel enspezos sen viktimigi miajn plej karajn. Tia
firmo dungas laborantojn senĉese. Se ili vendas, la firmo gajnas;
se ili ne vendas, la firmo ne perdas eĉ unu cendon. Kompaton por la
mizeruloj, kiuj transpaŝas ilian sojlon, ili ne havas.”

Mia kunulo mienis serioze, dum li rakontis; sed subite lia vizaĝo
radiis pro bonhumoro, kaj lia buŝo streĉiĝis je kora rido.

„Mi pensis pri amiko mia,” li klarigis. „Li lerte trompis
la trompistojn. Li manovris jene. Unue li pretigis komercajn
vizitkartojn tiel: ‚Purigo per polvosuĉado po 2 ŝilingoj kaj
6 pencoj hore.’ Tiujn vizitkartojn li metis en la leterkestojn
de domoj en tuta kvartalo. Poste li iris al polvosuĉila firmo
kaj dungiĝis. Li eĉ ne provis vendi polvosuĉilojn, sed laboris
proprakonte, purigante tapiŝojn kaj remburitajn meblojn, kaj
starigis bonan komerceton. Ĉiun tagfinon li revenis al la
firm-oficejo kaj klarigis ke li ankoraŭ ne sukcesis vendi sed ke li
havas tiun kaj tiun esperon. La komedio daŭris dum pluraj semajnoj,
kaj la firmo ne ĝenis sin, ĉar ĝi atendis eventualajn vendojn.
Finfine, aŭ la firmo suspektis ion, aŭ ĝi senpaciencis, tion mi ne
scias, sed ĝi maldungis mian amikon.”

Post tio ni babilis iomete pri ĝeneralaj temoj, kaj „ĝis”-is.
Mi reiris hejmen.




3. NE GUTAS MIELO EL LA ĈIELO.


Tempo pasis. Mi serĉis laboron sensukcese. Mia mono preskaŭ
elĉerpiĝis. Mi pripensis, ĉu mi ŝanĝu mian decidon ne akcepti
la senlaborulan subvencion; sed mi decidis persisti ĉe mia
intenco ne profiti de tio. Mi ne estis tro fiera por akcepti la
disdonatan monon, sed mi timis ke la mizera sumo eble bridus miajn
klopodojn serĉi laboron. Mi ne volis degeneri kiel la ĉie videblaj
senlaboruloj, kiuj jam de longe perdis esperon kaj iel vivaĉis de
semajno al semajno, kaj kies klubo estas la stratangulo.

Mi skribis plurajn leterojn responde al reklamoj, sed — nenia
respondo. Ĝuste kiam mi ne sciis kien min turni, mi ricevis
respondon de eldona firmo kun sufiĉe konata nomo. Ĝia reklamo diris
interalie ke oni serĉas optimiston, kaj tia mi konsideris min. La
laboro estis vendi „enciklopedion”. Tiu „enciklopedio” ne
estis kutima laŭalfabeta konsultverko sed ilustritaj volumoj pri
armeaj kaj militŝipaj statistikoj. La verko estis kvinvoluma, kaj la
kosto estis tre alta, t.e. 7 pundoj.

Mia dungonto rakontis kiom tiu kaj tiu gajnis per la vendado, sed
kontraŭ tiaj paroladoj mi estis jam avertita. La pago estis sole
kurtaĝa. Mi plene malŝatis tiun „enciklopedion”, kaj ĝi nepre
ne interesus min, sed enspezi estas bezono, do mi decidis provi. La
firmo pruntis al mi broŝuron de ĉerpaĵoj el la volumoj por montri
al aĉetontoj. Mi cerbumis kie vendi ilin. Devas esti patriotoj kiuj
ŝatus tiujn librojn, mi pensis. Kun kora manpremo la afablulo, kiu
reprezentis la firmon, adiaŭis min.

Mi iris kun mia broŝura specimeno rekte al la urba biblioteko.
Tie mi rigardis la registrojn kaj notis la hejmajn adresojn de la
membroj de la urba magistrato. Ili ja devas esti fervoraj patriotoj,
mi certigis min. De la biblioteko mi iris rekte al la hejmo de
la urbestro, sed vane — mi eĉ ne povis intervjui lin. Post tio
mi vizitis laŭvice la aliajn adresojn. Mi forte klopodis, sed
aŭ mi ne povis intervjui la konsilantojn, aŭ mi estis preskaŭ
perforte pelata post eniro. Unu ja minacis min, kiam mi insistis
ke li rigardu la trezoron kiun mi portis. Mi persiste klopodis dum
la plena semajno, irante de loko al loko kaj de adreso al adreso,
sed ŝajne neniu interesiĝas pri la pezo de militŝipo, nek kiun
distancon atingus la brita armeo, se ĉiu soldato estus sternita
pied-al-kapo laŭlonge sur la tero. Dum tiu semajno mi parolis kun
multaj patriotuloj: en la konservativa klubo, en la liberala klubo,
kaj ĉie. Mi konstatis, ke la potenca forto de la patriotismo, kiu
profundiĝas en la koron, estis absolute senpova penetri en la
poŝon.

Je la fino de la semajno mi restis nete senmona kaj mi devis ruzi por
veturi pertrame. Mi artifikis tiel: se la konduktoro troviĝis sur
la supro de la tramo, mi eniris sube. Se li estis sube, mi iris sur
la supran etaĝon. Tiel pasis iom da tempo, ĝis li atingis min por
postuli pagon. Kiam li ja atingis min, mi petis bileton al la loko,
de kie la tramo venis. La konduktoro klarigis ke laŭnumere la tramo
estas la ĝusta sed ke ĝi iras en la mala direkto. Mi pardonpetis,
desaltis kaj faris la samon denove. Tiel mi venis senpage al mia
celloko per pluraj tramoj.

Precize unu semajnon post mia dungiĝo mi reiris al la eldona
oficejo, klarigis kiel konscience mi laboris, sed bedaŭris ke
malgraŭ ĉiuj streĉoj mi ne vendis eĉ unu kompleton de volumoj.
Mi demandis, ĉu eble la firmo konsidere cedus al mi nur kelkajn
ŝilingojn por kompensi miajn vetur-elspezojn, sed tiu sama grandkora
afablulo tuj iĝis marmora kaj eĉ unu pencon ne pagis. Mi ne povis
deteni min komenti ke en eventuala plua reklamo li postulu magiiston
anstataŭ optimiston.

Malrapide mi piediris al la loĝejo. Mi preskaŭ ne konsciis pri la
vojo, kaj marŝis aŭtomate, pensante, repensante. Ĉu mi eraris,
forlasante mian laboron? Oni ja juĝus tiel, oni ja taksus mian
forlason kiel stultegan, sed malgraŭ ĉio mi ne sentis tion. Mi
sentis nur malpezon. Mia libereco ankoraŭ valoris pli ol ĉio.
Antaŭ miaj okuloj venis bildo pri tiu vaporplena kuirejo kaj la
blanke uniformitaj homoj, kun vakskoloraj vizaĝoj, ĉirkaŭitaj de
ĉiuspecaj manĝaĵoj, sed sen la apetito ĝui ilin. Ne! malgraŭ
mia senmoneco, malgraŭ mia senespera estonteco, mi sentis min sen
atentinda zorgo.

Sed nun mi pensis: kiel enspezi iom da mono? Jen butikoj plenaj
de frandaj manĝaĵoj, jen en luksaj aŭtomobiloj sinjorinoj kaj
sinjoroj, kiuj eĉ aŭtomate fordonas trinkmone sumon, kiu havigus
al mi plurtagan manĝon. Mi alproksimiĝis al la tre ordinara
kvartalo kie mi loĝis, kiam mi vidis ion, kio haltigis min abrupte.
Stultulo, kreteno! — mi riproĉis al mi: kial mi ne pensis pri ĉi
tio antaŭe? Tie iom antaŭ mi estis la kaŭzo de mia sinriproĉo: la
emblemo de lombardisto, tri latunaj globoj.

Mi rapidigis mian paŝon, eniris mian loĝejon kaj baldaŭ elvenis
kun brunpapera volvaĵo, kaŝe ĉirkaŭrigardante, kvazaŭ mi kulpus
pro delikto. En la pakaĵo, kiun mi tenis malparade, ripozis kostumo,
pluvpalto kaj paro da ŝuoj. Mi proksimiĝis la lombardejon per
rapidaj paŝoj, kvazaŭ mi intencus preterpasi ĝin; sed kiam mi
alvenis al la pordo, mi orte turniĝis kaj rapide eniris. Ĉi tiun
manovron mi faris pro honto, ke iu eble rimarkus, ke mi celas eniri
tiun butikon, kvankam mi estis preskaŭ nekonata en la urbego.

Mi supreniris ŝtuparon, eniris kontoron kaj troviĝis ĉe servotablo
kun interspacitaj vandoj antaŭ ĝi, tiel, ke oni ne povis esti
vidata de najbaraj klientoj. La lombardisto malvolvis mian pakaĵon,
rigardis miajn vestojn malŝate, kvazaŭ ili estus aĉaj ĉifonoj,
kaj bojis: „Dek-ok ŝilingoj!” Mi atendis multe pli, sed pro ia
hontemo mi nur kapjesis.

Ree al la loĝejo. Mi sidis ĉe la fajrujo. Laŭ la aserto de la
dommastrino granda fajro brulis tie, sed mi malsame opiniis pri
tio. Mi estis malvarma, sed nek la senarda dommastrino nek ŝia
mizerega fajro varmigus min. Protesto ne helpus. Mi foje ja faris
aludon pri la malvarma vetero, kaj sidis ĉe la manĝotablo sen
demeti la surtuton, por emfazi la aludon; sed la dommastrino tute
senĝene respondis, ke ŝi mem estas varma, ĉar ŝi suferas de
sangopremo......

Mi sidis kunfrotante la manojn kaj cerbumante pri laborakiro. Sed
kion fari? Respondi al reklamoj ŝajnis senespera klopodo. Mi
sciis skribi sufiĉe bonan leteron, sed miaj leteroj ne alportis
respondojn. Mi ja menciis atestilojn kiujn mi havis, sed ili ŝajne
ne estis efikaj. Dum pensado venis al mi ideo. Se miaj atestiloj ne
sufiĉe taŭgas, mi mem skribos ilin. Jen brila ideo. Ne necesas
sendi originalojn, mi sendos „kopiojn” de originalaj atestiloj,
kiujn mi ne posedas......, kiuj fakte ne ekzistas. Se la reklaminto
enketos, li malkovros ke la adresoj estas fikciaj; sed se li ne
enketos, mi eble havos laboron. Mi do komencis skribi.

Ju pli mi skribis, des pli mi entuziasmiĝis pri la tasko. Mi ne
hontis fanfaroni pri miaj sperto kaj bonaj kvalitoj, kaj mi relegis
la atestilojn kun kreskanta memestimo. Laŭ la „kopioj” mi ja
estas mirinda persono. Kiu povus rezisti la ŝancon havi mian valoran
servon? Dum la sekvinta tago mi skribis multajn „atestilkopiojn”
kaj sendis ilin al reklamintoj.

Venis tri respondoj. Unu estis por vendi ĉe pordoj ian specon de
broso, kies haregoj estas fiksitaj per plektitaj dratoj, la dua estis
por vojaĝi komize ĉe tre konata biskvitfirmo, kaj la tria estis por
kolporti ian tipon de speciala kuirpoto. La brosfirmo estis sufiĉe
konata, kaj mi iris tien unue.

Mi parolis kun la oficisto de la brosfirmo. La pago estis nur
kurtaĝa; sed mi sciis ke la brosoj estas vendeblaj kaj ke minimume
oni povas enspezi moderan salajron. La oficisto parolis pri la
laboro kaj konsilis al mi reveni tiun saman vesperon, ĉar okazos
instruado pri la vendmetodo.

Mia dua vizito estis al la biskvitfirmo. Tie oni klarigis, ke la
semajna pago estas kvar pundoj plus eta procento. Oni faris diversajn
demandojn kaj sciigis min ke multaj aspiras la postenon kaj ke la
firmo donos al mi respondon la sekvontan tagon.

La tria vizito estis al danaj importistoj de biero, kiuj havis
kiel kromvaron kelkajn iom strangaspektajn kuirpotojn. Tiuj
venis el Ameriko, sed ŝajne oni sciis nenion pri la kuirmetodo
krom la informo en kelkaj klarigaj flugfolioj. Kvankam temis pri
kurtaĝa pago, tiuj kuirpotoj vekis mian intereson. Ilia nomo estis
„senakva kuirilo”, ĉar oni povas kuiri legomojn sen uzo de
akvo. La kuirilo troviĝis en kvar grandoj, kaj la meza grando estis
iom pli ol unu futon alta kaj iom malpli diametre. Ĝi estis el
aluminio kaj havis specialan duoblan bazon por malhelpi brulon de la
kuiraĵoj. La kovrilo estis hermetike fermebla per krampoj. La poto
enhavis gamelojn, kiuj dividis la spacon kaj entenis la diversajn
manĝaĵojn. Sume, en unu kuirilo povis esti kuirata kompleta manĝo
el viando, legomoj kaj deserto. La avantaĝoj de tiu kuirmetodo estis
multaj, nome: ŝparo de kuirgaso, kuirado sen prizorgo, konservo de
la valoraj nutraj elementoj, kiuj estas kutime forboligataj el la
manĝo ktp.

Tiu artiklo estis tute nova, kaj kvankam mi havis fortan emon pioniri
ĝin, la metodo vendi ĝin podetale starigis problemon antaŭ mi.
Se mi kuirus manĝon por montri la efikecon de la kuirmetodo, la
tempoperdo estus troa. Sed mi decidis ne cerbumi pri tio, ĉar
ankoraŭ mi ne sciis kiun laboron mi elektos. Provizore, mi pensis,
mi ne decidu pri iu el la tri postenoj ĝis post bona esploro.

Tiun saman posttagmezon mi iris al la lerna kurso de la brosfirmo.
La lernejo estis sufiĉe granda kontoro. La vendistoj de la firmo
kaj kelkaj lernantoj sidis en la ĉambro. Sur la muro pendis karto
kun diknigra zigzaga streko. Mi sidiĝis sur seĝo iom flanke. Neniu
priatentis min.

Babelo da voĉoj muĝis en la ĉambro, kaj preskaŭ ĉiuj
interparolis laŭte. La plimulto de la vendistoj estis junaj, sed
troviĝis kelkaj mezaĝuloj, kiuj ĝenerale ne estis tiel babilemaj
kaj entuziasmaj kiel aliaj. Ŝajne ĉiuj konis unu la alian kaj nomis
sin reciproke per antaŭnomo aŭ kromnomo. En la Babelo aŭdiĝis
apartaj laŭtaj frazoj kaj frazeroj.

„He, Terry, kiom vi vendis hodiaŭ, vi malbenita mensogulo?”

„Mi vendis tiom, ke mi......”

„Fermu la buŝaĉon, ni ne kredus, se vi ĵurus je viaj
gepatroj.”

Kaj plenda voĉo aŭdiĝis:

„......tiu damnita kvartalo! Kiel oni povas enspezi, kiam ĉiu dua
virino volas elŝuldiĝi en la litĉambro? Hodiaŭ......”

„Jes, estas vere,” pepe interrompis viro preskaŭ nanstatura.
„Ĉu vi scias, ke la karbovendisto hieraŭ vespere iris laŭ la
stratoj alkroĉita al sia ĉevalo por ne fali...... Jes, kredu min,
ĝi estas vera...... Plene elĉerpita li estis, kaj li streĉtone
kriadis per malforta voĉo: Karbo kontraŭ mono! Karbo kontraŭ
mono!”

Ĉiuj ridis. Aŭdiĝis alia voĉo:

„Ba! Vi ne povus eĉ vendi kojonojn al eŭnuko.”

„......necesas nur scii kiel trakti kun virinoj,” fanfaronis iu
kun filmaktora aspekto.

„Estu singarda, Ŝranko,” respondis aliulo, „aŭ vi pasigos
alian nokton en ŝranko, kiam edzo neaverte venos hejmen.”

„......kaj tiu bastardo insultis kaj minacis, kriante: ‚Mi
ne volas aĉeti skabiajn brosojn de ĉiu ĉifonulo, kiu venas al
la pordo!’...... Je Kristo, se nur estus mallume, mi tuj torde
elŝirus radike liajn du......”

„Pst, venas la ĉefulo,” avertis voĉo.

Subita silento. La instruisto envenis. Li estis mezstatura viro kun
nigraj haroj. Preterpasante lin sur la strato, oni taksus lin impone
serioza persono; sed kiam li komencis paroli, lia tuta vizaĝo radiis
entuziasme kaj liaj okuloj brile saltetis. Lia maniero, uzi elokvente
la manojn kaj ŝultrojn, estis pli latina ol tipe angla. Li komencis
paroli flue kaj senpaŭze:

„Ha bone,” li komencis. „Tre bone, vi preskaŭ ĉiuj estas
ĉi tie ĉi-vespere, tion mi ŝatas, tre ŝatas, ĉiam venu, ĉiam
interesiĝu. Memoru, ke vi estas parto de granda organizo por helpi
al la homaro, por faciligi laboron, por purigi la domojn; vi devas
esti fieraj, jes, ĉiu el vi devas esti fierega pro la misio, kiun
vi plenumas; ne forgesu tion, ĉiam memoru ĝin, pensu pri ĝi,
sonĝu pri ĝi. Ne pensu pri brosoj, ordinaraj brosoj, sed pri
‚_mirbrosoj_’. Sole _mirbrosoj_ povas purigi tiel nete, purigi
en ĉiu angulo, purigi sen batiĝi frakase kontraŭ la meblaro;
_mirbrosoj_ povas daŭri eterne! Nu rigardu al la karto; jes, la
vend-indika streko altiĝas, sed ne sufiĉe, ĝi devas altiĝi pli
krute, ĝi devas transiri la randon de la papero, ni eĉ altigos la
plafonon por doni vojon al la streko! Al ĉiuj necesas _mirbrosoj_,
nepre necesas......, se ili ne scias tion, estas via devo, via homa
misio, sciigi ilin. Ĉiu balaas, ĉiu broslavas, ĉiu uzas brosojn
por cent aferoj, kaj ili kriple manipulas per _ordinaraj brosoj_. Ne
malkuraĝiĝu, se ili estas tro konservativaj por flankenmeti siajn
anakronismojn, tiu batalo kontraŭ eksdataj ideoj estis la amara
sperto de ĉiu pioniro, de kiam la historio komenciĝis. Sed post
la aĉeto de nur unu _mirbroso_, ili senpacience venigos vin, ili
dankos vin. Kiam vi trudos vin al ili, tenu mense la celon, la gloran
celon: helpon al virinaro! Neniel rilatas, ke oni jam havas brosojn,
la grava punkto estas, ke oni ne havas _mirbrosojn_. Ĉu oni rifuzas
modernan lavmaŝinon, ĉar oni jam posedas kuvon? Ĉu oni rifuzas
elektran lumon, ĉar oni posedas kandelojn? Ne, lernantoj...... jes,
mi nomas vin ĉiujn lernantoj...... mi ankaŭ estas lernanto, ĉar
mi ĉiam lernas. Lernu, lernadu! Virino diros ke la _mirbroso_ estas
ankaŭ utila por tiu kaj tiu laboro; bone, vi lernos de tio, tiu
punkto iĝos varba argumento por la postaj klientoj.”

Li paŭzis iom senspire, atendante ke la klasanoj sorbu liajn
ŝovinismajn vortojn. Li daŭrigis per pli serioza voĉo:

„Ankoraŭ ni ne superis la vendokvanton de la Glasgova filio;
sed ni devas, ĉiu el ni devas strebi al la supereco. En Edinburgo
estas miloj da domoj, kaj en ĉiu domo devas troviĝi ses el niaj
diversspecaj brosoj _mi-ni-mu-me_! Modera postulo: el nia granda
sortimento da brosoj ĉiugrandaj, ĉiuformaj — ĉie vendi nur ses,
— kaj mi estos kontenta! Nu, s-ro Mackay, via vendo estas la plej
bona ĉi-semajne, kaj mi gratulas vin, sed iom pli, nur iom pli!”

Li esploris paperon. „Ha, s-ro Cohen, vi estis la plej alta dum
la tri lastaj semajnoj, sed kio okazis ĉi-semajne, he? Ne, ne
donu pretekston, la malbona vendisto ĉiam havas pretekstojn, sed
la kaŭzo estas en _vi mem_. Entute bona, sed ne sufiĉe bona,
kaj tion mi diras al vi ĉiuj. Iom pli da peno portos multe pli da
rezulto...... Vi ne komprenas tion? En Ameriko la indianoj ĉiam
pendigis viandon je certa alto sur arboj...... mi forgesis la alton
sed ne gravas. Kiam oni demandis kial precize je tiu alto, la
respondo estis, ke muŝoj flugas ĝis unu futo _sub_ tiu alto: do
ne estu kiel la muŝoj, perdante la premion pro manko de iom pli da
peno!”

„Bonvolu, s-ro Williams, stari ĉi tie sur la planko apud mi, kaj
ankaŭ vi, s-ro Scott. Mi deziras ke vi prezentu, kiel oni vendas.
Vi, Williams, estu mirbros-vendisto, kaj vi, Scott, estu virino
ĉe la pordo, kaj per ĉiaj rimedoj kaj pretekstoj kontraŭu la
vendiston. Williams, sonigu la sonorilon!”

„Sed ne estas sonorilo,” pikis Williams.

„Ne gravas,” malpaciencis la instruisto. „Frapu do la pordon,
kiu _ne_ estas antaŭ vi!...... Nu Scott, malfermu la pordon
pantomime.”

Williams: „Bonan matenon, sinjorino.”

Scott: „Ĝi tute ne estas bona.”

Williams: „Ho, sed vi eraras —”

La instruisto: „Ne, ne, ne! Ne diru al la virino, ke ŝi eraras, la
kliento ĉiam pravas...... Daŭrigu.”

Williams: „Vi certe pravas, sed kvankam vi ankoraŭ ne scias ĝin,
ĉi tiu mateno estas tre bonŝanca, ĉar mi portas ion specialan por
montri al vi —” kaj Williams ŝajnigis malfermi la brosvalizon.
„Rigardu: la plej mirinda broso......”

Scott: „Mi ne volas brosojn.”

Williams: „Sed kredu min, sinjorino, ĉi tiuj ne estas ordinaraj
brosoj, kaj ni havas formojn speciale modelitajn por ĉiaj uzoj,
ni......”

Scott: „Por ĉiaj uzoj, ĉu vere?”

Williams: „Jes, por senpolvigi la pianon, por purigi dentaĵojn,
por......”

Scott: „Ĉu vi havas broson por forbalai brosvendistojn for de la
porda ŝtupo?”

Ĝenerala ridego plenigis la ĉambron. Williams gapis konfuzite. La
instruisto kriis: „Ridu, Williams, ridu, kaj laŭdu la virinon pro
ŝia spriteco, kaj poste revenu al la _mirbrosoj_. Neniam”, aldonis
la instruisto, turnante sin al la klaso, „restu senvorte. Vi ne
povas konvinki, se vi donas la parolon al la kliento...... Nu vi,
Burns kaj Stevenson, estas via vico.”

Estis kelkaj pluaj vendskermoj, kaj kiam la vendisto sukcesis sufoki
ĉiujn kontraŭstarojn de la „virino”, la klaso entuziasme
manfrapis, kaj oni konsideris la brosojn venditaj.

„Sufiĉe de tio,” fine diris la instruisto. „Nun al la
kantaro!”

Je mia surprizo la vendistoj elpoŝigis kantlibrojn.

„Ni komencu per n-ro 8,” la instruisto diris, kaj batis tonforkon
sur la seĝon; kaj ĉiuj komencis kanti popularan kanton, sed la
vortoj estis banale parodiaj kaj laŭdaj al la _mirbrosoj_. Eĉ
ignorante la banalecon de la parodioj, kiu ekzemple transformis la
francan nacian himnon „La Marseljezo” al la „Broseljezo”, mi
ne povis kredi je la daŭra efiko de tiom senbaza entuziasmigilo,
ĉar trafis min la penso, ke necesus nur sinsekvo da vendofiaskoj por
turni tiun entuziasmon al reakcia malespero.

La postan tagon mi vizitis la biskvitfirmon kaj trovis ke la posteno
estas donita al iu alia. Do restis la elekto inter la brosvendado kaj
la kuirilvendado. Mi elektis la lastan.




4. KONSTANTE FRAPANTE....


Estis milda printempa tago. Mi staris sur trotuaro en necentra parto
de la urbo. Mi estis zorge vestita kaj plena de espero. De mia mano
pendis kvadrata ledskatolo, en kiu estis mia juvelo, la „senakva
kuirilo”. Antaŭ mi etendiĝis longa vico da mezklasaj domoj,
ĉiu kun bone flegita ĝardeneto fronte. En ĉiu domkuirejo estis
edzino, kiu ŝvitis ĉe la kuirpotoj, kiu estis prizorge katenita al
ili, kaj kiu samtempe devis kuri tien kaj reen por ordigi la domon,
por aranĝi tion kaj tion, prepare al la alveno de l’ edzo je la
manĝohoro. Kaj en mia mano mi tenis la solvon de la edzina problemo.
Per la kuirilo ŝi povos enmeti la kompletan manĝon kaj lasi ĝin,
tiel iĝante tute libera por priatenti aliaĵojn, aŭ eliri, aŭ
eĉ sidi legante romanon. Ho jes, nur necesus ke mi klarigu pri
mia escepta kuirilo, kaj ŝi tuj aĉetus. Kiu edzino ne avidus la
„senakvan kuirilon”?

La birdetoj kantis, kaj mia koro harmoniis. Mi kalkulis. Mia fantazio
vendis tiom, kaj aldonis pluan tiom. Mi enspezis tiom, aŭ eble
eĉ...... tiom. Ne, mi haltigu mian optimismon. Mi denove kalkulu,
mi ne troigu. La meza amplekso kostos kvardek-kvin ŝilingojn......
Jes, mi devas memori, ke mi ĉiam citu la prezon ŝilinge, ĉar tio
impresas ne tiel altpreze, kiel du pundoj kaj kvin ŝilingoj. Paroli
pri pundoj nepre timigos la aĉetonton, sed ŝilingoj estas jam ne
tiom altsonaj. Do, se mi vendos nur tri, nur tri...... en plena tago
tri solaj ne estas granda kvanto...... ne, mi ne troigas — tio estas
20 procentoj de trifoje 45 ŝilingoj. Tio sumiĝas je unu pundo kaj
sep ŝilingoj; sed se mi vendos pli ol ses, mia kurtaĝo altiĝos
ĝis 25 procentoj; kaj se mi vendos pli ol dek, la kurtaĝo estos
33⅓ procentoj! Ja, minimume, mi bonege enspezos.

Sed kion mi estas faranta? Mi fantazias, revas. Tiel mi ne vendos; mi
nur malŝparos tempon. Al la realo, al la praktiko! Do, ek!

Kun rideta mieno mi iris al la unua pordo. Mi sonorigis. Post paŭzo
virino malfermis la pordon.

„Bonan matenon, sinjorino, mi reprezentas la firmon —”.

„Ne, dankon!” kaj la pordo fermiĝis.

Dummomente mi algluiĝis al la ŝtupo stulte. Sed tuj mia ekĝeno
transformiĝis al amuzo. Ŝi ja eĉ ne sciis pri kio temas! Kiel
stulta ŝi estas! Povus esti, ke mi reprezentas firmon de advokatoj
kaj venis kun la sciigo, ke ŝi heredis milionon. Kia idiota virino!
Sed efektive ŝi havis nenormalan mienon; vere, kiam mi pripensas
ŝin, ŝia stulta aspekto estis okulfrapa — mi konkludis, levante la
ŝultrojn. Ne gravas, stultuloj troviĝas ĉie. Senĝene mi paŝis al
la dua pordo.

„Bonan matenon, sinjorino, mi reprezen—”

„Ne, dankon!” — frap!

Diablo, kio estas al ili? Tiu lasta virino ne aspektis stulta; sed
kiu scias, la ekstero ne ĉiam spegulas la internon.

Kun iom malpli da aplombo mi proksimiĝis al la tria pordo; sed
apenaŭ mi komencis paroli, jam la virino diris: „Ne, ne,
dankon!” kaj kvankam ŝi ne batfermis la pordon, ŝi tamen fermis
ĝin sufiĉe decide. Post tio — pordo post pordo. Kelkaj personoj
atendis, ĝis mi iom parolis, kelkaj ne; sed en ĉiu okazo mi ne
atingis la klarigon pri mia mirinda kuirilo. Venis la tagmanĝa horo.
Restis al mi nur unu-du ŝilingoj, kiujn mi ne povis malŝpari en
restoracio. Mi iris al laktvenda butiko kaj aĉetis glason da lakto
kaj bulkojn. Per tio mi sufiĉe regalis min.

Denove mi komencis la kolportadon, sed sensukcese. Dume mia vizaĝo
melankoliis. Mi devas pro neceso enspezi ion. Tial mi pli trude
atakis la malamikon, sed tio ne venigis sukceson. Fakte tute male:
la virinoj respondis per pli akra kontraŭstaro. Mi konstatis: oni
ne povas vendi kun malgaja vizaĝo. Mi devas iel retrovi mian gajan
humoron. La momenta krizo elkovis ideon. Jen antaŭ mi imponis luksa
domo, kaj tiun mi uzos eksperimente. Mi ne provos vendi, sed nur
ŝercos por naski amuziĝon. Mi metis mian ledan valizon flanke de
la pordo, por ke ĝi ne estu vidata. La pordo malfermiĝis, kaj tie
staris koketa servistino.

„Bonan tagon, mia karega,” mi mielis, strabante al ŝi. „Vi
estas rave bela. Ĉu vi emus eliri kun mi ĉi-vespere?”

Ŝia ŝoke timigita rigardo amuzegis min, kaj mi laŭte ridis.
Terurite ŝi enkuris, fermante la pordon. Mi certas ke ŝi pensis, ke
mi estas altgrada maniulo. Fakte la frenezulejo ne estis malproksime
de tie. Tiu epizodo gajigis min kaj hazarde atentigis min, ke la
kaŝo de la valizo estos avantaĝo, ĉar ne tuj vidiĝos, ke mi estas
kolportisto.

Stultulo mi estis. Nature ĉiu scias, ke mi estas vendisto kiam
oni vidas la komercan valizon. Kial mi ne konstatis tion unue?
Nekredeble, ke mi povis fari tiel simplan eraron.

Post tio mi iom pli sukcesis tiri atenton, kaj eĉ iom povis klarigi
pri mia varo, sed mi ne vendis nek penetris en domon. Ĉe mia unua
ekmovo antaŭen, la ĉepordulo baris la vojon kaj komencis fermi
la pordon. Estis proksimume la sesa vespere, kaj mi neniom estis
vendinta. Parte laca, parte malalthumora, mi komencis ambli al mia
loĝejo. Mi malemis iri tien, ĉar la dommastrino komencis rigardi
min suspekteme kun rigida vizaĝo. La kaŭzon de ŝia kreskanta
antagonismo mi klare komprenis, ĉar mi prokrastis doni al ŝi la
semajnan lupagon.

Mi emis iri al kino por forgesi kuirilojn, vendon kaj dommastrinojn,
sed la manko de mono malpermesis tion. Dum mi tiel pensis, mi
ekmemoris pri familio, kiun mi konis antaŭ jaroj en alia urbo. Mi
daŭre skribis al ili de tempo al tempo. Laŭ ilia lasta letero ili
transloĝis al Edinburgo. Mi memoris la adreson, do mi decidis viziti
ilin. Interparolo kun ili povos distri min, kaj cetere mi volonte
revidos la du filojn, Andreon kaj Roberton, kiujn mi ne vidis de post
la lernejaj tagoj.

Mi trovis la adreson, kaj la patrino, s-ino Fairley, tre ĝoje kaj
gastame bonvenigis min.

„Je Dio!...... Andreo, Roberto! Vidu, kiu vizitis nin! Envenu,
envenu — kia surprizo! Ĵus ni komencas temanĝi. Ĉu vi flaris
la tekruĉon? De kie en la mondo vi venis, vagulaĉo? Mi pensis,
ke vi estas ankoraŭ en Hindujo...... aŭ en Italujo. Ne gravas,
sidiĝu...... ĉu viaj jukantaj plandoj jam kondukis vin al
riĉeco?”

„Ne,” mi respondis. „La gajno kaj la perdo rajdis duope. Mi nun
laboras ĉe firmo......”, kaj tuj ŝanĝante la temon, mi turnis
min al la filoj. „Kaj vi, Roberto, vi ankoraŭ laboras ĉe la
fervojo, ĉu ne? Ĉu la kompanio ankoraŭ ne donacis al vi vagonaron
post tiel longa servado?” mi ŝercis. „Kaj vi, Andreo, kion vi
faras?”

„Mi estas domfarbisto,” li ridetis. „Mi laboras ĉe firmo, kiu
spekulacias pri domkonstruo, kaj la muroj estas tiom maldikaj, ke mi
ĉiam havas la senton, ke nur dank’ al la farbo ili ne disfalas.”

„Do zorgu, ke la vento ne forblovu ilin,” mi kunŝercis.

„Forblovi!” spritis Andreo. „Tio ne estas ebla: la vento ja
_tra_blovas ilin. Fakte iu ŝtelis unu domon — mi ne ŝercas.”

„Nu, nu,” mi mokadmonis. „Ĉu vi eble ne troigas iometete?”

„Ne, mi ne ŝercas,” seriozis Andreo. „Tio vere okazis, kaj la
ŝtelinto estas en karcero. La ŝtelo okazis en provinco Fife. La
ŝtelinto estis laborestro ĉe firmo, kiu konstruis novan kvartalon
da domoj. Li kaŝe aĉetis parcelon da grundo proksime al la
konstruotaj domoj, kaj li uzis la konstru-materialon, ŝarĝaŭtojn
kaj laboristojn por konstrui por si domon sur sia grundo. Neniu
sciis, ke la aparta domo ne estas parto de la konstrua entrepreno.
Finfine iu suspektis, kaj la trompo malkovriĝis.”

„Kaj vi, Roberto, ĉu vi nun estas fervoja ĉefo?” mi demandis.

„Mi? Ne, mi estas delonge hejtisto de ŝarĝ-lokomotivo, kaj
ŝajnas, ke mi restos eterne ĉe tiu nivelo. Mi propagandas
socialiste inter miaj kamaradoj, kaj mi opinias, ke pro tio la
kompanio ne emas favori min per pli bona posteno.”

Ni manĝis kaj babilis, kaj post la temanĝo Andreo diris, ke estas
domaĝe ke li devas nun forlasi min, ĉar li devas iri al Esperanta
kurso.

„Ĉu tiu lingvo ne estas morta?” mi diris. „Mi memoras, ke
estis ia furoro pri ĝi antaŭ jaroj...... Efektive mi mem lernis
kelkajn lecionojn, sed mi ne daŭrigis.”

Andreo komencis vigle paroli pri Esperanto, kaj nur pro ĝentileco mi
ne esprimis mian kontraŭan sintenon. Mi vidis, ke Roberto havas iom
indulgan senton pri la amata ĉevaleto de sia frato.

Andreo invitis min akompani lin al la kurso. Mi ne tre emis iri, sed
mi pensis: „Eble estos iom distre, — almenaŭ pli distre, ol
renkonti mian dommastrinon!” Do mi konsentis iri.

Ĉe la kurso la instruisto afable bonvenigis nin sed parolis al mi
esperantlingve. Mi nebule komprenis la diritajn kutimaĵojn, sed ne
sciis respondi. La penso, ke li parolas Esperante al mi por paradi la
lingvon, malfavore impresis min. Ni sidiĝis.

„Nu,” diris la instruisto al la klaso. „Sidu duope kaj
interparolu.” (Andreo tradukis la frazon.) Amuzis min vidi, kiel
la lernantoj penas fari konversacion en Esperanto. La maniero, laŭ
kiu ili kriple balbutis, haltis, rigardis en vortareto kaj pantomime
gestis por iel komuniki per la disaj vortoj, estis ja ridiga. Tio
naskis al mi petolan penson, kaj mi rimarkigis al Andreo: „Nun mi
klare vidas, ke Esperanto estas mirinda lingvo, per kiu samlandanoj
ne povas kompreni unu la alian!”

„De kiel longe ili lernas?” mi demandis al Andreo. „De kvin
semajnoj,” li respondis. „Nur de kvin semajnoj?” mi miris.

Estis tiu fakto, kiu unue vekis mian intereson. Mi ekpensis pri
junuloj, kiuj studis la francan lingvon dum unu-du jaroj kaj ne
kapablis eĉ taŭge respondi al tute simplaj frazoj. Kaj aliaj, kiuj
studis dum seso da jaroj kaj lernis sufiĉe por...... ridigi la
francojn.

Nun mi ekatentis ankaŭ la instrumetodon. Estis la unua fojo, ke mi
vidis la rektan metodon, kaj mi ekkomprenis, ke tiu metodo devigas
la lernanton pensi rekte en Esperanto, kaj kutimigas la langon kaj
orelon al la lingvo.

Post pluraj semajnoj mi vizitis ankaŭ la konversacian rondon. Tie
la angla lingvo estis rigore malpermesita, kaj la senĉesa verva
interparolado akre refutis mian komencan antaŭjuĝon, ke Esperanto
estas kvazaŭ senviva mekanikaĵo. Eĉ kiam ni forlasis la ĉambron
kaj pokelke promenis tra la urbo, ni daŭre parolis Esperante.

La Esperantaj kunvenoj iĝis mia ĉefa intereso ekster la laboro. La
grupo estis laborista, kaj enestis ĉiunuancaj socialistoj, de la
rozkoloraj ĝis la ruĝe ruĝaj. Ĉiuj estis diskut-, eĉ disputemaj,
sed la societa sento kaj kamaradeco estis ege ĝuindaj. Nova mondo
malkovriĝis al mi, kaj mi forte ĝuis la debatojn, amuzvesperojn,
balojn, ekskursojn ktp. Dank’ al tio, mi sentis min hejmece en la
fremda regiono.

Al mi ŝajnis tiutempe, ke la lingva nivelo en la grupo estas tre
alta, kaj mi miris, ke la gvidanto, k-do Turner, konstante admonas
pri la „malalta lingva nivelo” kaj insistas, ke „la lerno de
Esperanto daŭras dum eterno”. Komence mi vidis ĉe Turner nur tre
ŝatindan celadon altigi, kuraĝe kaj senĉese, la lingvonivelon.
Sed baldaŭ mi ekkomprenis du aferojn: unue, Esperanto estas vere
vivantaĵo, kaj vivantaĵon oni efektive povas studi „dum eterno”
— ĝi neniam elĉerpiĝas. Due, ĉar la grupanoj uzis la lingvon kun
granda viveco kaj senpereco, tio iom trompis min pri ilia efektiva
lingva nivelo.

  * * * *

Sed mi forkuris tro antaŭen! Necesas repreni mian kronikon ĉe tiu
vespero, kiam mi vizitis unuafoje la grupon.

Mi marŝis hejmen, kaj kiam mi proksimiĝis al la loĝejo, mia
senzorga humoro komencis forvapori. Ĉu la dommastrino atendas min
por vinagro-dolĉe aludi pri la mankanta lupago? La dekunua sonoris.
Eble ŝi dormas, mi konsolis min. Aŭ ĉu ŝi obstine atendas mian
venon? Mi havis ŝlosilon de la ĉefpordo. Zorge-zorge mi ŝovis la
ŝlosilon en la seruron kaj turnis ĝin. La vestiblo estis nigre
malluma, sed mi ne kuraĝis ŝalti la lumon. Mi streĉe aŭskultis.
Nenia indiko pri vivanta persono. Singarde mi demetis la ŝuojn kaj
ŝtele ekiris al la ŝtuparo.

Damne! mi frotiĝis kontraŭ la vestpendilo. Kia bruo, certe tio
vekus eĉ mortintojn. Senspira halto. Nenio okazis. Apogante min
al la balustrado, mi levis unu piedon kaj metis ĝin sur la unuan
ŝtupon ĉe la flanko, por ke ĝi ne knare fleksiĝu. Unue nur la
antaŭan parton de la plando, poste etgrade mi mallevis la tutan
piedon. Alkroĉinte min al la balustrado, mi cedis mian pezon,
kaj zorge levis la alian piedon. Tiel mi daŭrigis. Unu ŝtupo
laŭte krakis. Denove mi haltis kaj denove komencis mian riton. Post
jarcento mi atingis mian ĉambron.

Mi cerbumis pri la morgaŭo, sed neniu inspira ideo venis al mi. Miaj
pensoj iris en cirkloj. Mi rigardis la murojn kaj la bildojn, sed tio
ne helpis. Ĉe la muro pendis bildo de Jesuo kun esprimo de kompato.
Eble la dommastrino imagis, ke la kompato de unu Persono sufiĉas en
la domo. Mi eĉ ne povis imagi kompatan rigardon sur ŝia vizaĝo.
Jen portreto de ŝia edzo kun rida mieno. Jes, mi povas imagi, ke li
ridas, ĉar li estas libera de ŝi. Kaj super la kamenbreto estas
alfiksita moto: „Hejmo, dolĉa hejmo.” Tie estas iom da kaŝita
humoro. Sendube la dommastrino opinias, ke tio signifas ke ŝia hejmo
estas dolĉa, anstataŭ kompreni, ke la propra hejmo de la enloĝanto
iĝas dolĉa post loĝado en ĉi tiu kadukejo.

Sed kiel vagas miaj pensoj! La morgaŭo: ĉu denove ĝi estos
senrezulta kiel hodiaŭ? Mi scias, ke la kuirilo estas aĉetinda, do
kio estas la kaŭzo de mia vendomaltrafo? Se nur mi povus eniri en la
domojn kaj bone klarigi pri mia artiklo, estus facile vendi, sed kiel
eniri? Malfacilege estas provi vendi tian varon sur la perono. Mi
provis eniri en domojn, sed ju pli mi alproksimiĝis, des pli rapide
la pordo fermiĝis. Mi aŭdis, ke kolportistoj foje ŝovas la piedon
inter la pordon kaj la pordfoston, sed tia manovro estas memevidente
mistrafa, ĉar estus maleble vendi al iu, kontraŭ kiu oni luktas.
Estas ja problemo elpensi kiel agi, kiel eniri sen alproksimiĝi
al la pordo...... ŝajne nesolvebla problemo...... ju pli oni
alproksimiĝas, des pli......

Fulmotondro! ekbrilis ideo. Ĉu helpos? — Jes...... eble — se ĝi
estus ruze aplikata. Ĉu eble? mi pensis ekscitite...... ĉu eble?
Jes, ŝajnas eble. Tiel mi rezonis: Se alproksimiĝo fermigas pordon,
ĉu la malo ne efikos male? Se mi povus eble paŝi malantaŭen kaj
samtempe paroli por akrigi ŝian intereson, mi certas...... jes, mi
certas, ke ŝi vaste malfermos la pordon. Plena de novakirita espero
mi enlitiĝis, kuŝiĝis laŭeble komforte inter la matracaj bulaĵoj
kaj elpensis la detalojn de mia nova taktiko.

La sekvintan matenon mi staris antaŭ pordo, tenante malkaŝe mian
kuirilan valizon. Mi atendis. Ie interne mi aŭdis la bruon de
alpaŝanta persono. La pordo malfermiĝis suspekteme, kaj antaŭ mi
staris virino kun la mano preta sur la anso. Mi staris sen paroli kaj
nur afable mienis al ŝi, kvazaŭ mi konas ŝin, aŭ almenaŭ kvazaŭ
oni min atendas. Ŝi rigardis min nekomprene. Mi komencis per neurĝa
tono: „Do, finfine mi venis,” kaj ridetis aplombe.

„Pri kio?” ŝi demandis.

„Pri kio?” mi surprizite altvoĉis. „La kuirilo,
kompreneble.”

„Sed mi ne mendis......”

„Mendis?” mi diris. „Mendis!” kaj mi ridis subvoĉe.
„Mi ne vendas, mi estas sendita speciale por montri ĝin en la
distrikto.”

„Ne,” ŝi kapskuis. „Mi ne pensas, ke mi volas......”

„Ho dankon, dankon, sinjorino,” mi interrompis, kaj kun kontenta
surprizo mi duone deturnis min de la pordo kaj faris du paŝojn
forirajn, kaj parolante kun maksimuma vervo, sed starante duone
forturnite de ŝi, mi daŭrigis, kvazaŭ mi ne povus kredi ŝian
malemon vidi la kuirilon.

„Vi vere ne volas vidi ĝin? Bone, bone, mi havas tiom da personoj,
kiuj malpaciencas je mia veno, ke mi ne scias kiel mi sukcesos viziti
ĉiujn! Oni skribas kaj telefonas al la oficejo — mi ne scias kion
fari. Mi estas preskaŭ elĉerpita, kurante ĉien...... Ho, ĝi
estas ja mirinda, tiu artiklo en la valizo, tuta kompleta kuirejo!
La homoj preskaŭ freneziĝas por vidi ĝin...... Do, denove dankon.
— Kiel strange, ke vi ne volas vidi ĝin! Sed pardonu, mi devas
rapidi,” kaj dume mi moviĝetis, kvazaŭ mi malpaciencus foriri.
Dum mi parolis, la pordo vaste malfermiĝis, kaj mi povis vidi, ke mi
forte tuŝis ŝian scivolemon. Hezite ŝi diris: „Nu, mi rigardos
ĝin, sed mi ne aĉetos.”

„Aĉetos?” mi alridis. „Kredu min, sinjorino, la homoj simple
enamiĝas je ĝi! Ho, se nur mi havus sufiĉe por plenumi la mendojn!
Sed ne gravas — se vi volas, eble mi povos montri ĝin al vi rapide.
Nu —” kaj mi rigardis al la pojnhorloĝo, kiun mi ne posedis.
„Mi...... jes...... eble mi povas disponi iom da tempo.” Mi
revenis al la perono por elpreni mian varon kaj, ĉirkaŭrigardante
pri konvena loko, mi paŝetis al la vestiblo. Ŝi flankenmoviĝis por
lasi enirvojon kaj gestis al ĉambropordo, dirante: „Ĉi tien, en
la sidĉambron!”

Entuziasme mi klarigis kaj bildigis per troigo la avantaĝojn de la
kuirilo, kaj post proksimume duonhoro mi elvenis kun la unua mendo
en mia libro. Mi daŭrigis la novan taktikon kaj sukcesis montri la
kuirilon en diversaj domoj, kaj kiam venis la tagmanĝa horo, mi
havis jam alian mendon.




5. PETRO KORNOJN TENAS, PAŬLO LAKTON PRENAS.


Irante denove al la laktejo por ĝui la lakt-kaj-kukan manĝon, mi
vidis du junajn virojn, kiuj estis frapantaj alterne ĉe pordoj. Mi
proksimiĝis kaj alparolis unu.

„Kiel iras la negoco?” mi demandis.

„Bonege,” li respondis.

„Kion vi vendas?”

„Vendas?” li mokis. „Ni ne vendas, ni kvazaŭ forprenas
bombonojn de infanoj! Ĉi tiu laboro estas mono por nenio. La
stulteco de la homoj ne havas limon. Kiel Barnum diris, malsaĝulo
naskiĝas ĉiuminute. Simple tiel ni faras: Ni demandas al la domulo,
ĉu li havas foton de iu kaj, se jes, ni pligrandigos kaj arte
koloros ĝin sen ia kosto. Ni eĉ surmetos kolumon aŭ harojn sur
la foton, se oni deziras...... kaj tute senkoste. Ĉu verŝajne,
ke firmo elspezus nur por priservi la homojn sen profito? Sed la
homoj kredas. Kelkaj ja dubas; sed ni klarigas, ke ni profitas per
la konsekvenca reklamado de nia art-fotografa pligrandiga servo. La
plimulto de la popolo ĉiam serĉas ion por nenio, kaj ĝuste tiuj
estas plej facile trompataj. Ĉiuj havas fotojn de personoj aŭ foraj
aŭ mortintaj, de kiuj ili deziras pli belajn kopiojn. Ho jes, ni
beligas la fotojn. Ni forviŝas la sulkojn, glatigas la vestojn, eĉ
deprenas la ĉapon kaj anstataŭigas ĝin per laŭmoda ĉapelo. Iu
virino volis, ke ni deprenu la ĉapaĉon de la kapo de ŝia mortinta
edzo, sed kiam ni petis ŝin priskribi la harojn por povi artpentri
ilin laŭnature, ŝi respondis, ke ni povos vidi la harojn kiam ni
deprenos la ĉapon. Ne, ŝi ne ŝercis.”

„Sed mi ne komprenas, kiel via firmo enspezas?” mi diris.

„Tute simple,” li klarigis. „Ni ja tenas nian promeson
kaj reportas la blindige koloritan banalaĵon, sed ĝi estas en
luksaspekta, baroka kadro. Nature, tiel bela kadro valoras multon
kaj estas necesa fono por la beligita portreto. Nur la kadron
oni pagas...... je iom pipra kosto, vere, sed kiu rifuzus tian
filmaktoran bildon, kian ni liveras?”

Tiun saman posttagmezon mi vendis alian kuirilon. Mi iris al la
oficejo, kaj mia dana estro donis al mi tridek ŝilingojn antaŭpage.
Mi iris al la loĝejo kaj pagis la dommastrinon, ŝajnigante, ke mi
forgesis pagi ŝin antaŭe. Ŝi diris, ke tute ne gravis, sed ŝia
prete etendita mano protestis kontraŭ la mensogo.

Mi nun ne memoras, kiom mi enspezis tiun semajnon, sed mi sufiĉe
bone travivis.

Dum monatoj mi migradis de domo al domo. Meze mi enspezis sufiĉe por
miaj simplaj gustoj, sed ĉar la semajna vendo variis multe, mi ne
sukcesis iom ŝpari. Mi ŝatis la laboron kaj lernis, dum mi vendis.
Mi provis juĝi la personon, al kiu mi klopodas vendi, kaj adaptis
miajn vortojn laŭ mia juĝo pri la persono. Kaj mi trovis silentan
helpanton, kiu multe utilis al mi. Tiu helpanto kutime ne mensogis
aŭ ŝajnigis, sed daŭre klaĉis pri la karaktero de la intervjuata
persono. Tiu helpanto estis la sidĉambro de la kliento.

Tuj kiam mi eniris la sidĉambron, mi rapide ĉirkaŭrigardis, kaj
la mebloj, libroj, bildoj — ĉio havis ion gravan por flustri al
mi. Se la libroj aŭ la bildoj temis pri religio, mi emfazis, ke oni
povos lasi la manĝaĵon en la kuirilo senatente kaj iri preĝejon.
Se la libroj estis pri sano aŭ malsano, mi emfazis la dietan flankon
de la kuirmetodo. Se la ĉambro estis malorda, mi martelis pri la
laborŝparo, aŭ se hazarde mi vidis eburajn elefantojn aŭ cizelitan
latuntablon, mi celis la paroladon por eltrovi, ĉu ŝi aŭ iu
familiano ne estis en Hindujo? Se jes, mi interesiĝis, parolante
kiel eble plej vive pri tiu lando. Post ne tro longe mi revenis al la
kuirilo kaj entuziasmis pri la perfekta kuirado de riz-kureo per mia
kuirilo, priskribante la frande flokan rizon kompare al la glu-kaĉa
rezulto de la ordinara kuirado. Ludiloj kaj aliaj infanaj postsignoj
ankaŭ donis al mi la necesan indikon kiel paroli, t.e. pri la
graveco, ke infanoj manĝu nutran manĝon kun vitaminoj, ĉar tio
forte necesas por la sano kaj konstruo de korpo kaj menso.

Mi memoras, ke foje mi parolis kun virino, kiu estis ateista. Ni
longe parolis pri tiu temo, kaj finfine ŝi aĉetis kuirilon. Ĉar
mi interesiĝis pri ŝia „ĉevaleto” kaj trafe subtenis ŝiajn
ideojn, ŝi rekomendis min al sia fratino en alia parto de la
urbo. Renkontinte la fratinon, mi trovis, ke ŝi apartenas al la
„Kristana Scienca” religia sekto. Tuj mi iĝis admiranto de la
„Kristana Scienco”, kaj ankaŭ ŝi aĉetis kuirilon. Mi ofte
prezentis al mi la ŝokon, kiam la du fratinoj renkontiĝus poste,
kaj parolante pri la kuiriloj malkovrus la oportunismon de ties
kompleza vendisto!

Ofte mi manĝis ĉe bazar-magazeno Woolworth, kaj tie mi renkontis
diversajn kolportistojn. Mi memoras precipe du kolportistinojn,
ĉirkaŭ tridek-jarajn, kiuj ĉiam envenis kune. La pli okulfrapa
estis bela, altstatura kaj trompe brilblonda kun pala haŭto. Ŝi
estis arte ŝminkita kaj evidente ne bridis la manon ĉe tiu laboro.
Ŝi vive parolis, kaj ŝiaj grandaj, esprimplenaj okuloj dancis
akompane. Mi neniam konis ŝian nomon, ĉar ĉiuj nomis ŝin Blondy
pro ŝiaj haroj. Ŝia kunulino Margy estis preskaŭ kompleta antitezo
de Blondy. Ŝi estis kvieta, mezstatura, nigrahara kaj seriozmiena,
kvankam ankaŭ ŝi estis logaspekta. Mi sciis, ke ili laboras kune,
iel rilate al pianoj. Unu tagon ĉe la manĝotablo mia scivolemo
venkis min, kaj mi demandis al Blondy:

„Precize kio estas via laboro?”

Ŝi esploris min per siaj glimaj okuloj, kvazaŭ konsiderante, ĉu
konfidi al mi, kaj diris:

„Ni klopodas aranĝi la agordon de pianoj je mizere malalta prezo,
nome tri ŝilingoj kaj ses pencoj, kvankam la kutima prezo estas kvin
ŝilingoj, kaj la mendoj simple glitadas en niajn kajerojn. Do sciu,
ke vi sidas vid-al-vide kun du filantropinoj.”

„Sed ĉu firmo povas bone pagi dungitojn kaj samtempe servi tiom
malkare la publikon?”

„Ho jes, la firmo bone pagas...... ĉu ne, Margy?” ŝi diris,
okulumante al sia kunulino, kaj ili ambaŭ ridis. „Vero estas,
ke la tuta afero estas la plej mamuta trompo, kiun ni havis la
bonŝancon trovi — simple kolosa. Sed ni ne trompas, ho ne, ni
estas nur du naivaj bubinoj, kiuj nur faras la aranĝojn por la
agordistoj, kaj ni eĉ ne scias, ke la ‚agordistoj’ svenus, se
ili estus devigataj vere agordi pianon. Ho ja, kredu nin: la fripona
firmo faras grandan profiton. La ideo venis unue de Ameriko. Sed,
karulo, ĝi ne estas nia afero, ni simple faras nian honestan devon.
La laboro estas facila, kaj nia parto estas tute honesta kaj bone
pagata.” Kaj ŝi ridis ĉarmenaive. Mia intereso pliiĝis, ĉar
ankoraŭ mi ne vidis la lumon.

„Do, se la agordistoj ne scias agordi,” mi diris, „tio ne povas
ne esti trompo; sed mi ne komprenas kiel......”

„Ĉu ni diru al li?” ŝi ŝercis.

„Eble ni ŝokus lin,” kunblagis Margy. „Li estas ja tiel
serioza!”

„La komedio iras jene,” pludiris Blondy. „La ‚agordisto’
paŝas en la domon kun kompetenta aplombo. Li malpakas sian ilaron,
enrigardas la pianon, kuntiras la brovojn serioze kaj, turnante sin
al la posedanto, diras gravtone: „Estas tineoj en ĉi tiu piano.
Tio estas granda domaĝo, ĉar ili ruinigos la pianon, kaj plue, ne
limigante sin ĉe tio, ili ensvarmos viajn tapiŝojn, remburaĵojn,
vestaron ktp.”

Blondy daŭrigis: „Nature la trompotoj ektimas kaj konsentas, ke
la sonilaro estu portata al la laborejo por ekstermo de la larvoj.
La prezo de tiu laboro estas sep pundoj kaj dek ŝilingoj, sed tiu
sumo iĝas nekonsiderinda kontraŭ la ruiniĝo de la meblaro, piano
kaj cetero. Ĉe la laborejo estas unu-du agordistoj, kiuj ja scias
agordi la sonilaron, kaj plie per olea ĉifono aŭ io traviŝas ĝin.
Do konstatu, karulo, ĉiuj estas kontentaj.”

„Kia elpensaĵo!” mi diris. „Ĉu vi delonge faras tiun
laboron?”

„Ne longe,” respondis Blondy, „kaj ni ne scias, kiel longe ĝi
daŭros. Sed kial sin ĝeni? Eĉ se ĝi estus provizora, ĝi almenaŭ
estas multe pli komforta ol niaj antaŭaj okupoj. Margy kaj mi ĉiam
laboras kune, kaj nia interkonsento estas ke, se ne estas laboro por
ni ambaŭ ĉe firmo, ni ne akceptas la laboron. Margy estas kvieta,
sed mankas al ŝi nenio — kiel atestas la proverbo: Silenta akvo
subfosas la bordon.”

„Ni kune laboris ĉe diversaj firmoj...... ho, mi ne scias, kion
ni _ne_ faris...... krom unu laboro,” ŝi interkrampis kokete.
„Ni kolportis pakaĵon de sapoj kaj sappulvoroj, frotpurigiloj
ktp. Tio estis malkara kaj entute bona valoro, sed la publiko ne
fidis je ĝi, ĉar la marko ne estis konata. Post tio ni laboris ĉe
potenca gazet-eldonejo. Nia devo estis konvinki la domulojn, ke nia
gazeto estas pli havinda ol ĉiuj aliaj, kaj atingi la konsenton, ke
ni aranĝu liveri nian gazeton anstataŭ ilia ĝisnuna. Al mi tiu
laboro ĉiam ŝajnis farsa, ĉar la varbistoj de la diversaj gazetoj
sekvis unu la alian kaj la plejmulto de la domuloj konsentis al ĉiuj
gazetuloj: ĉar estas pli facile ŝanĝi ol sukcese kontraŭstari la
insistulojn.”

„Post tio ni laboris ĉe reklamejo, sed tiu laboro ne daŭris. Ni
vizitis pensionojn kaj montris presprovaĵojn de urba gvidlibro por
turistoj. Ni ofertis la reklaman rajton po diversaj prezoj konforme
al la grandeco kaj pozicio de la spaco. Ni devis kolekti la monon
kaj ricevi procenton. Iun vendredon vespere ni, kiel kutime, donis
la kolektitan monon al la firmo, sed kiam ni revenis sabatmatene
por ricevi nian pagon, ni trovis, ke la oficejo estas forlasita.
Nu?” ŝi diris. „Tia estas la vivo. Estas rava vivo, se oni ne
perdas esperon. Se jes, oni povas ĵeti la ĉapelon de alta ponto,
forgesinte depreni ĝin de la kapo...... aŭ oni povas eĉ edziniĝi.
Mi jam provis tion, sed pro bagatelo la afero ne prosperis: li jam
estis edziĝinta......”

„Ne, mi opinias, ke ni daŭre laboros kune, he, Margy? Almenaŭ
ni protektos unu la alian kontraŭ la salonaj donĵuanoj. Ĉu vi
memoras, Margy, kiel ni vendis tiujn aparatojn por depreni la kalkon
el la akvo? Ni laboris en Sunderland, kie la akvo estas malglita
kaj formigas dikan kruston interne de kaldronoj. Tiu akvomoligilo
estis bona, sed ne facile vendebla. Sed rigardu al Margy. Ĉu kun
siaj nigraj okuloj kaj iom kurba nazo ŝi ne aspektas mistere sorĉa?
Sen ŝi mi certe ne kapablus vendi eĉ unu. Ordinare la domulino ne
interesiĝis, do mi staris kaj amikeme parolis pri ĝeneralaj temoj,
kaj direktis la babilon al ŝanco kaj sorto. Tiam, turnante min al
Margy, mi diris al ŝi: ‚Legu la estontecon de tiu ĉi sinjorino,
Margy!’ Margy respondis, ke ŝi ne emas kaj ke tiurilate ŝi ne
estas tre lerta. Mi insistis kaj, turnante min al la sinjorino,
asertis ke Margy estas nekredeble trafa en aŭgurado, sed ŝi ĉiam
malemas...... ŝi ne konscias sian transcendan kapablon. La sinjorino
ĉiam pli interesiĝas kaj invitas nin eniri. Post rutina vortskermo
inter Margy kaj mi, Margy nevolonte cedas pri la te-tasa legado.
Nature, la estonteco de la sinjorino enhavas ĉion bonan, kaj tiom
simple la vojo al la vendo estas pretigata. — Sed tempo malfruas.
Venu, Margy, ni iras falĉi niajn viktimojn. Do, ĝis revido en la
almozulejo!”

Min tiom interesis la rakontado de Blondy, ke mi ne estis rimarkinta
la tempopason. Mi manadiaŭis al la kolportistinoj, ĵetis vorton al
kelkaj kolportistoj ĉe apuda tablo kaj foriris.




6. KIU NE RISKAS, TIU NE GAJNAS.


Jam ses monatojn mi kolportis. En la komenco mia meza vendokvanto
grade altiĝis laŭ mia akiro de sperteco, sed dum la lastaj du-tri
monatoj mi ne povis plibonigi mian vendadon. Mia unua ideo estis
dungi, kun konsento de la kompanio, roton da kolportistoj, kaj tiel
gajni ekstran kurtaĝeton de la kuna vendado. Tiucele mi intervjuis
kolportistojn ĉe la oficejo kaj instruis ilin, sed unu post la alia
fiaskis. Mankis al ili la entuziasmo, ĉar ili ne konvinkiĝis pri la
merkata estonteco de la kuirilo.

Unu tagon mi eniris feraĵbutikon por aĉeti ion kaj vidis grupon da
homoj ĉirkaŭ eksponisto. Mi lokiĝis inter la aŭskultantaro. La
bazarulo (kvankam tiam mi konis nek lin nek la terminon) montris kiel
ripari rompitajn tasojn, glasojn ktp. per ia porvaza gipsogluilo.
Per facila manipulado li kungluis preskaŭ ĵongle pecojn de
porcelano kaj fajenco, dume parolante senĉese. Li bildigis parole
la oportunecon, valoron kaj nepran neceson de sia varo, tiel lerte,
ke mi apenaŭ povis deteni min de aĉeto. Mi certas, ke mi estus
aĉetinta, se mi havus proprajn vazojn. Ĉe la fino de la ekspono
li vendis dekon da skatoloj po unu ŝilingo. Mi ofte vidis tiun
gipsaĵon en butikoj sed neniam emis aĉeti, eĉ kiam mi havis uzon
por ĝi. Mi konstatis, kiel la eksponado akcelas la vendon.

Post la disvendo mi parolis al la bazarulo, kaj kiam li eksciis, ke
mi estas kolportisto, li parolis libere kaj frate. „Mi ’sponas
ĉi tie jam semajnojn,” li diris, „sed post ĉi tie mi iros al
magazeno en Falkirk. Mi miksas mem la gipsaĵon. Mi prefere ’sponas
en magazeno, ĉar la disvendo estas pli bona.”

„Ĉu vi pagas por eksponi en butikoj kaj magazenoj?” mi demandis.

„Mi pagas altan procenton, sed la profito estas bona. Kvankam la
gipsaĵo estas taŭga, tamen ordinare per ’sponoj oni vendas varon,
kiun aĉetanto ne volas, je duoblo de la prezo, kiun li pagus, se li
ja volus ĝin!” li diris ŝerce.

„En somero mi ofte vendas en bazaroj, sed ne estas multaj en
Skotlando, do mi iras al Anglujo. La standoj en bazaroj estas tre
malaltkostaj, kaj oni ne devas fordoni procenton de la profito.”

Mi ekpensis, ke eksponado en magazenoj estus agadkampo konsiderinda
por vendado de kuiriloj, kiam li aldonis:

„Ĉu vi iros al la Foiro?”

„Kiu foiro?”

„La Industria Foiro ĉi tie, en Waverley Market. Tiu novembra foiro
estas ĉiam bona: vi bone vendus tie.”

„Mi eĉ ne pensis pri tio,” mi diris. „Dankon pro la sugesto,
sinjoro...... e—e...... sinjoro......”

„Potter,” li helpis, „Frank Potter.”

„Dankon, s-ro Potter, mi klopodos partopreni.”

„Bone,” li diris. „Mi esperas revidi vin tie.”

La ideo ekscitis min. Jen la solvo de mia problemo! En komercaj
foiroj mi povus montri la kuiradon al aro da homoj samtempe,
anstataŭ klarigi al ĉiu persono aparte.

Mi atendis, ĝis la kompania kasisto pagis mian salajron, kaj tiam
mi demandis, ĉu oportunos al la estro, s-ro Thorsen, ke mi parolu
kun li. Mi atendis kelkajn minutojn, kaj tiam la oficisto kondukis
min al la kontoro de la ĉefo. Li afable petis min sidiĝi. Mi ŝatis
tiun danan sinjoron, ĉar li estis bonanima kaj sincera kaj ne pozis
kiel estas kutimo de kompaniaj eminentuloj. Li estis milda, diketa
homo, al kiu mankis truda aŭtoritateco. Li posedis la raran econ ne
sentigi al subulo lian subecon kaj tamen teni lian respekton.

„Ĉu vi bone vendis dum ĉi tiu semajno?” li komencis
konversacie. Mi sciis, ke li demandis ne pro avideco, sed sole pro
interesiĝo pri mia progreso.

„Meze,” mi respondis. „Jam de kelkaj monatoj mi trovas, ke mi
ne povas plialtigi mian vendadon malgraŭ ĉiu peno.”

„Jes, jes,” li diris komprene. „Mi scias tion. Vi laboras
konscience kaj mi ne kulpigas vin, tute male. Vi ne povas fari
miraklojn. Mi ne plendas. Mi bedaŭras nur, ke vi ne povis havi
helpantojn por ankoraŭ plibonigi vian staton. Ĉu pri io speciala vi
volis vidi min?”

„Jes. Mi certas, ke mi trovis rimedon por multe pli akceli la
vendadon. Post tri semajnoj okazos foiro en Waverley Market, kaj se
vi konsentus aranĝi, ke mi eniru, mi certegas, ke per eksponado de
la senakva kuirmetodo estus facile vendi grandkvante.”

„Kiel longe daŭros la foiro?” li demandis. „Mi ja vidis la
anoncojn, sed ne priatentis ilin.”

„Dek-kvin tagojn, kaj dum tiu tempo ĉeestos miloj da vizitantoj.
Mi parolis kun iu, kiu konas praktike la industriajn foirojn, kaj li
diris, ke ĝi estas fame konata kiel bonega vendloko.”

„Bone,” diris s-ro Thorsen. „Mi enketos kaj sciigos vin;
sed unue diru — kion vi konsiderus taŭga aranĝo de salajro ĉe
foiro?”

„Ĉar mi estas tiom certa, ke la entrepreno portos gajnon, mi
sugestus kvin pundojn semajne.” S-ro Thorsen pensis iomete, poste
diris:

„Jes, mi pensas, ke tiom ĝi valorus, sed unue mi devas enketi pri
kostoj kaj pesi ilin kontraŭ taksata enspezo.”

„Dankon,” mi diris. „Restu certa, ke mi faros mian eblon!”

„Tion mi ne dubas,” li respondis. „Mi ne povas nun promesi
definitive, sed mi senprokraste informiĝos, kaj cetere, se la foiro
montros bonan profiton, mi volonte aldonos al vi gratifikon ĉe la
fino.”

Kontente mi manpremis kaj adiaŭis.

La sekvintan matenon s-ro Thorsen venigis min en sian kontoron. Lia
vizaĝo estis ĝene nuba, kaj lia sinteno elmontris ĉagrenon. Mi
flaris, ke temas pri la sugestita foir-aranĝo. S-ro Thorsen videble
ne sciis kiel komenci. Li tusetis embarasite kaj hontete komencis:

„E...e... pri la foiro... la aranĝo... mi faris enketon... sed...
sed mi dubas, ĉu... Mi bedaŭras, ke la ideo ne estas... e...
praktika. Temas pri la kosto, tio estas — la spaco sola kostas dek
pundojn, kaj kiam mi aldonas la prezon de la stando-konstruo, kaj la
koston de la kuiraĵo kaj la helpantoj por vi — ĉar vi ne povas
fari ĉion sola — nu, ŝajnas, ke la pogranda profito ne povas kovri
la koston. Mi vere bedaŭras, sed mi ne antaŭvidis tiom grandan
elspezon.”

„Sed, s-ro Thorsen, ne estas, ke mi volas multe gajni, estas ke mi
volas sondi tiun merkaton por la kuiriloj. Al foiro personoj venas
pretaj por aĉeti ion, kio utilos, kaj mi povos montri la efektivan
kuiradon. Se mi eksponos ĉiufoje antaŭ eble tridek personoj, devas,
certe devas esti signifa proporcio da aĉetontoj. Mi sincere kredas
ke la vendoj estos multe pli ol vi konjektas. Pardonu min, se mi
ŝajnas puŝe insista, sed mi ne pensas ĉefe pri mia salajro. Mi eĉ
laborus por nenio, se mi povus iel vivi dumtempe.”

„Tion mi kredas, kaj mi ankaŭ sentas vian sincerecon,” li diris.
„Kaj mi provos elpensi ian aranĝon. Vizitu min morgaŭ kaj eble mi
estos elpensinta rimedon.”

La postan tagon mi denove troviĝis en la kontoro. S-ro Thorsen
diris:

„Mi alvenis al propono. Mi ne scias, ĉu ĝi estos laŭ via plaĉo,
kaj sciu, ke miaparte mi donos konsideron al io ajn, kion vi volos
proponi. Mia propono estas, ke mi pagu la spacon, la standkoston
kaj la koston de la kuiraĵoj, kaj al vi mi pagos dudek-procentan
kurtaĝon; sed vi mem devas pagi la helpantojn, kiujn vi juĝas
necesaj. Nu, ĉu tio valoras vian tempon?”

„Certe,” mi diris senhezite. „Kaj ĉar mi havas fidon en la
sukceso de la komerco, mi opinias eĉ, ke tiu propono via estas pli
avantaĝa al mi ol la unua.”

„Do, konsentite,” li diris. „Mi estas kontenta ke la propono al
vi plaĉas.”

Mi foriris kun la sento ke li partoprenos la foiron nur tial, ĉar li
ne volis treti sur mian esperon.




7. BELAJ RAKONTOJ EL TRANS LA MONTOJ.


Mi rigardis kun miro la grandan formikejon. La aero zumis de plengamo
da bruoj. Malgraŭ la homa aspekto de la laborantoj — kurantaj,
grimpantaj — mi ne povis ne vidi formikojn. Ĉarpentistoj estis
martelantaj, plumbistoj lutis, elektristoj balanciĝis alte sur
ŝtupetaroj, farbistoj plenverve svingis la grandajn penikojn,
portistoj trenis pezajn kestojn, literpentristoj kun la dekstra mano
apogita sur la maldekstra pojno arte aperigis belajn literojn per
delikataj ŝvebmovoj. En la fundo de la halego diversaj metiistoj
konstruis plenskalan domon. Kaj antaŭ miaj okuloj leviĝis la
majesta foiro.

Mankis du tagoj ĝis la malfermdato. Ŝajnis neeble, ke ĉio estos
preta ĝustatempe. Mi serĉis mian standon sed ne povis trovi ĝin.
Mi turnis min al apuda laboristo.

„Ĉu vi scias kie estas stando 45?”

„Ne,” li respondis. „Demandu al s-ro Black.”

„Mi ne konas lin.”

„Vidu, tiu ulo kun la bruna ĉapelo sur la nuko...... li staras ĉe
la estrado...... li havas planon en la mano.”

Mi iris al la indikita persono.

„Ĉu s-ro Black?”

„Jes.”

„Ĉu vi bonvolos montri al mi standon 45?”

„Sekvu min,” li diris lakone.

Mi sekvis lin tra labirinto, grimpante super stangojn kaj kliniĝante
sub traboj.

„Ĝi estas tie,” li diris, montrante vakan spacon.

„Sed ĉu la konstruo ankoraŭ ne komenciĝis?” mi diris
konsternite.

„Ne zorgu; la stando estos preta morgaŭ...... vi povos enporti
vian stokon morgaŭ matene.”

„Mi esperas ke jes,” mi diris dubeme.

„Ho, tia kuniklodomo! ni starigos ĝin en duonhoro.”

Mi ĉirkaŭamblis esplorante ĉion. Kelkaj standoj estis
finkonstruitaj, aliaj nur parte. Iu frapis min sur la ŝultron de
malantaŭe. Mi turnsvingiĝis. Antaŭ mi staris Frank Potter kun rida
esprimo.

„Ĉu vi akiris standon?” li demandis.

„Jes, tie ĉe la muro.”

„Bone. Bonvenon en la rondo de la friponoj! Mia stando estas tro
proksime apud la orkestro. Aŭ la bruo dronigos mian voĉon, aŭ mi
dronigos la muzikon. Ni vidos. Venu kun mi, kaj ni povos klaĉi, dum
vi helpos al mi ordigi mian standon.”

Ĉe la stando mi helpis al li elpaki skatolojn kaj stapli ilin kiel
eble plej arte sur la fasadaj bretoj.

„Nun metu la logilon flanke sur la servotablon.”

„La logilon?” mi ripetis.

„Jes, tion,” li montris.

„He,” mi diris. „Mi ne estas tiom naiva. Tiu ferpeco estas
diablo-scias-kio, apartenanta al la konstruistoj.”

„Ne, ĝi estas mia logilo.”

Mi rigardis nekomprene la indikitan strangan objekton. Ĝi estis
peza U-forma ferstango kun latuna globo ĉe unu ekstremo kaj granda
ŝraŭbingo ĉe la alia. Mallonga kateno estis alfiksita proksimume
ĉe la mezo, kaj sur la globo estis pentrita ruĝa cirklo.

„Kio ĝi estas?” mi demandis.

„Mi ne scias,” li respondis.

„Sed...... sed, kiel ĝi rilatas al via......”

„Ĝi ne rilatas.”

Mi ridis. „Ĉu vi ŝercas?”

„Ne, ĝi estas mia logilo. Gapuloj rigardas ĝin scivoleme, kaj
kiam ili ariĝas, mi komencas ’sponi. Ilia scivolemo tenas ilin
atende je ia klarigo, sed mi eĉ ne mencias ĝin.”

„Ĉu oni ne demandas pri ĝi?”

„Jes, ofte, sed oni ne havas eblon ĝis post mia deklamo, kaj tiam
mi tute simple respondas: ‚Peco de metalo’. Neniu leĝo postulas,
ke ĝi devas rilati, ĉu? — Nun mi pendigos la afiŝojn, kaj ĉio
estos preta. Morgaŭ mi helpos al vi ordigi.”

„Ho, ĉu vi konas iun, kiu povos helpi al mi vendi?” mi demandis.

„Bonŝance mi konas lertan bazarulinon. Ŝi demandis min, ĉu
mi povas trovi laboron por ŝi. Mi sendos ŝin al vi morgaŭ; ŝi
nomiĝas Anne. Mi ne forgesos.”

„Ĉu ŝi scias ion pri kuirado?” mi demandis.

„Laŭ mia scio, nenion; sed tio tute ne gravas.”

„Al mi ŝajnas, ke tio ja gravas.”

„Ne, tute ne, lasu al ŝi. Ŝi vendos,” asertis Frank; kaj subite
ĵetante la rigardon preter mi, li ekkriis:

„Ha, jen venas du el la embuskuloj. Hola! Mark — Bert — el kiu
foiro vi estis forpelitaj? Venu ĉi tien, filoj de hunjo!”

„Je Kristo, Frank!” respondis unu el la du. „Oni diris, ke vi
mortis de malsato.”

La du alproksimiĝis.

„Jen — embria bazarulo, kiu ankoraŭ kredas, ke la cikonio
alportas la bebojn.” Kaj al mi: „Jock, mi prezentas du friponojn:
Mark kaj Bert, du embuskuloj.” Sed konstatante, ke mi ne komprenas,
Frank klarigis:

„Ili ne ’sponas, ili atendas kiel embuskaj rabobestoj ĉe
la stando, ekster la servotablo, kaj kaptas sensuspektajn
preterpasantojn. Ili neniam perlaboris honestan groŝon dum sia vivo.
Mark murdis siajn gepatrojn, kiam li estis trijara infano, kaj Bert
iniciatis la perfortan fieksporton de virgulinoj.”

Bert kaj Mark tute ne ofendiĝis, kaj Bert diris:

„Ne kredu lin, li estas eĉ pli granda mensogulo ol ni mem, kaj
insulto vene de li estas vera komplimento.”

Mark estis altstatura, dande vestita, bela junulo, laŭaspekte juda,
kaj Bert estis fortika, iom malpli alta, mezblonda viro kun rompita
nazo kaj dikigita orelo. Li certe praktikis iam la boks-arton. Bert
parolis kun forta Londona prononco.

„Ni venis de la agrikultura foiro en Ayr,” informis Bert.
„Pluvis la tutan tempon kaj ni enspezis tiom mizere, ke post la
aĉeto de biero ne restis sufiĉe por aĉeti manĝaĵon. ......Ho,
ĉu vi vidis Premon? Oni diras, ke li venis ĉi tien. Oni serĉas
lin. Laŭ diro, li vendis la standotendon al iu farmisto, kaj ĝi
apartenas al la foiro.”

„Mi ne komprenas, kial oni ne enkaĝigis Premon jam delonge,”
diris Frank. „Ĉie, kien mi iras, mi aŭdas pri trompaĵoj liaj.
Tiaj aferoj misfamigas la bazarulojn!”

„Ne eble,” rikanis Mark. „Ĉu vi aŭdis, ke prostituitino foje
edziĝis al bazarulo kaj li sukcesis treni ŝin malsupren ĝis sia
propra nivelo?”

„Venu,” diris Bert. „Ni devas festi la renkontiĝon per biero.
Ni iru drinki. La malbenitaj skotoj ankoraŭ ne scias vivi. Ĉu
nacio, kiu fermas dimanĉe la drinkejojn, estas civilizita? Venu,
Frank — kaj vi, Jock: ni devas drinki sufiĉe por sep tagoj en la
daŭro de ses.”

Ni kune ekiris, kaj Bert daŭrigis: „Mi konas bonan drinkejon —
ha, kia biero! — kaj la viskio!...... neniam vi gustumis tiom bonan.
Vera nektaro de la dioj. Ĝi traglitas la gorĝon kiel frakasita
vitro!”

Ni kune iris laŭ la ponto, kiu transiras Waverley-stacidomon,
zigzagis laŭ kelkaj malhelaj stratoj, kaj eniris drinkejon. La
klientoj estis malaltklasaj, kaj unu ĉifonulo persistis kantaĉi
malgraŭ la protesto de la dika drinkejestro. Ni sidiĝis ĉe tablo,
kaj Bert venigis la kelneron. „Nu, ni drinku skote,” li diris al
ni, kaj al la kelnero: „Kvar bierojn kaj kvar viskiojn!”

„Ne,” mi protestis. „Sole biero sufiĉas por mi.”

„En Romo oni faras kiel la Romanoj,” li rebatis. „Kvar bierojn
kaj kvar viskiojn, kelnero; ne atentu lin.”

„Ne, ne,” mi diris. „Ne ofendiĝu, sed mendu nur bieron por
mi. Mi scias, ke mi ne povas longe rezisti la efikon de biero kun
viskio.”

„Nu bone,” Bert rezignis. „Se vi insistas esti _abstinulo_,
estas via malgajno.” Turnante sin al Frank, Mark demandis:

„Ĉu vi pensas, ke estas ŝanco lokiĝi en la foiro?”

„Mi ne scias,” respondis Frank. „Troviĝas ja loko, sed vi
scias kiel la foirestro estas kontraŭ la ‚specimenoj’, kaj
cetere li ne reagas favore al subaĉeto. Kiajn specimenojn vi havas?
Ĉu la fontplumojn aŭ la tol-stampilojn?”

„La stampilojn, sed mi kunhavas la ‚skrapilon’ kaj intencas lui
standon por tio kaj ‚specimeni’ la stampilojn kaŝe.”

„Sinjoroj,” mi mokis. „La konversacio estus treege interesa, se
mi nur ion komprenus. Ĉu vi eble komplezus klarigi?”

„Tiuj du trompistoj —”, komencis Frank.

„Ni forte protestas kontraŭ la kalumnio, ĉu ne, Bert?”
interrompis Mark.

„Fermu la faŭkon!” ordonis Frank. „Kiel mi estis diranta,
kiam tiu kanajlo komencis blekaĉi: tiuj du vendas aŭ fontplumojn
aŭ tol-stampilojn. Nu, la fontplumoj estas ordinaraj — fakte tre
ordinaraj, kaj valoras iom malpli ol la kartona skatolo, en kiu ili
estas pakitaj. Simile, la stampiloj el plumbo valoras malpli ol la
kruda plumbo mem. Ĉu ili vendas unu aŭ la alian, la metodo estas
identa. Ili kroĉkaptas preterpasantojn kaj ŝovas la aĵon en ilian
manon, dirante: ‚Ĉu vi ricevis vian senpagan specimenon? Ĝi
estas donata tute senpage.’ Nature la trompoto prenas ĝin, sed la
embuskulo sekvas glitparole per: ‚Ĝi estas disdonata senpage _por
reklami niajn specialajn plum-bekojn_!’ kaj, ŝovante la bekojn
en la manon de la kliento, li ŝutas facilajn parolojn al li kaj
postulas du ŝilingojn kaj ses pencojn por la kompleto, kiu neniom
valoras. La kliento, konfuzita kaj hontante redoni la plumon, kiun
li akceptis senkoste, pagas. Nur poste li konstatas, ke li pagis
tro, kaj ke la plumo ne taŭgas eĉ por grati al si la postaĵon. La
stampilo estas malgranda fungoforma peco da plumbo kun nedeĉifrebla
reliefa monogramo sur la plata ekstremo. Ankaŭ ĝi tutsame estas
ŝovata en la manon de la kliento, akompane de la sama: ‚Ĉu vi
ricevis vian senpagan specimenon?’ Sed la vendisto tuj eltrovas
per demando, ke la donita monogramo ne estas tiu, kiu konformas
al la nommajuskloj de la kliento, kaj per tiu preteksto la viktimo
estas kondukata en la standon, kie li estas devigata aĉeti specialan
inkon. La stampilo taŭgas por ruinmakuli tolaĵojn.”

„Kaj la ‚skrapilo’?” mi demandis.

„Skrapilo estas nia vorto por elektra gravurnadlo. Per ĝi
oni povas bele gravurskribi sur arĝentaj aŭ oraj aĵoj, kiel
cigaredujoj ktp. La gravura laboro valoras la koston — kondiĉe
ke la nadlo ne estas en la mano de fuŝuloj,” aldonis Frank,
strabante al Mark kaj Bert. „Sed ili, kiel vi aŭdis, pretekstas
la nadlon por ricevi standon. Kutime tiuj embuskuloj elektas standon
apud la enirejo, kaj la rezulto estas, ke trompitoj poste ne fidas
aĉeti eĉ bonajn varojn. Tial la foiraj organizantoj malfavoras la
specimen-vendon.”

La du embuskuloj silentis dum la klarigado kaj nur ridetis fierete.
Ni babilis kaj regalis drinkojn laŭvice. La parolado turniĝis al
loĝospertoj. Frank diris:

„Mi memoras...... estis en Birmingham...... mi demandis al iu
dommastrino, ĉu ŝi havas lueblan ĉambron. Ŝi diris jes, sed ke
mi povos eniri nur post kelkaj horoj. Mi diris, ke tio taŭgos,
sed demandis, ĉu mi ne povos vidi la ĉambron? Ŝi respondis, ke
la ĉambro ne estas ordigita, do ne konvenas. ‚Ho,’ mi diris,
‚tio ne gravas, mi indulgos tion, mi nur volas vidi ĝin antaŭ ol
decidiĝi.’ Sed imagu la ŝokon kiam ŝi respondis: ‚Ne konvenas
nun, ĉar estas mortinta homo en la lito!’”

Mark diris: „Ĉu vi memoras la fantom-loĝejon en Kimrujo, Bert?”

„Ne parolu pri ĝi!” diris Bert. „La nura mencio frostigas mian
spinon.”

„He, for la blago!” mi diris. „Jam de mia infanaĝo mi ne
kredas je fantomoj.”

„Vi ne dirus tion, se vi estus travivinta nian sperton,”
seriozegis Mark. „Jes, kion mi diros, estas laŭvorte vera, kiel
povas atesti Bert. Ni serĉis loĝejon en tiu vilaĝo...... mi
forgesis la nomon...... mi neniam povas memori tiujn neprononceblajn
kimrajn nomojn. Sed trovi loĝejon ni ne povis. Jam krepuskis kaj
la prujno ekaperis sur la tegmentoj. Lacaj kaj malvarmaj post longa
serĉado ni iris en la drinkejon por iom ripozi kaj varmiĝi. En la
drinkejo estis nur du-tri kamparanoj, kiuj sidis ĉe apuda tablo,
parolante kimre. Ni trinkis silente, pripensante la problemon de la
tranokto. ‚Demandu al la kampuloj!’, sugestis Bert. ‚Ĉu ili
komprenas la anglan lingvon?’ mi diris. ‚Ho, mi pensas ke jes,’
li respondis. Mi faris la demandon. La kamparanoj respondis angle
per la kutima kimra altiĝa kadenco ĉe la fino de frazo. Ili estis
helpvolaj, sed bedaŭris, ke ili ne scias lokon. Unu el ili diris:
‚Vi povus provi ĉe Jones. Mi ne scias, ĉu li ja luigas ĉambrojn,
sed li loĝas sola en multeĉambra domo, kaj kvankam laŭ onidiro li
estas riĉa, ĉiu scias kiom li avidas monon. Avarulo li estas. La
domo tute ne estas gaja, sed vi povus provi.’

‚Kie estas la domo?’ mi demandis.

‚Ho, ĝi estas facile trovebla. Ĉe la pordo turnu vin dekstren kaj
iru rekte antaŭen. Ĝi estas la lasta domo, iom for de la aliaj.
Ĝi staras dekstre kaj ĉirkaŭhavas grandan ĝardenon. Vi ne povos
maltrafi ĝin, ĝi estas alta kaj impona!’

Ni ‚drenis’ niajn glasojn kaj iris trovi la Jones’an domon. Jen
ĝi staris sur malgranda deklivo. Neniu lumo estis videbla, kvankam
estis jam sufiĉe mallume. La stilo de la domo estis malmoderna.
Kaduka kradpordo kliniĝis ebrie ĉe la eniro de la ĝardeno. La
ĝardeno estis vera ĝangalo kaj la ĝardena aleo estis apenaŭ
distingebla pro herbaĉoj. Mi rigardis al Bert, kaj li rigardis al
mi. ‚Mi tute ne ŝatas ĉi tiun tombejon,’ mi diris al Bert.
‚Ĉu ni reiru?’ ‚Al kie?’ diris Bert. Ni staris nedecide, kaj
fine mi diris: ‚Ni provu: demando ja ne devigas.’

Ni atingis la dompordon, sonigis la tirsonorilon. Ĝia tintado vake
sonis interne. Ni atendis. Post iom da tempo ni aŭdis susurtrenan
bruon de alproksimiĝantaj piedoj. La pordo knare malfermiĝis, kaj
ŝrumpa maljunulo miope fiksrigardis nin. Li portis pantoflojn kaj
veluran jakon. Sur la kapo li havis kraniforman veluran ĉapon.
‚Kion vi volas?’ li raspis, altigante kandelon por nin ekzameni.

Mi akrigis la gorĝon. ‚Ĉu vi eble povas luigi al ni ĉambron por
la nokto? Ni longe serĉis kaj preskaŭ malesperiĝis.’

‚Kiom vi pagos?’

‚Dek ŝilingojn,’ mi respondis.

‚Dek-du, kaj sen manĝaĵo,’ li akris.

‚Je-es,’ mi diris per necerta tono.

‚La monon,’ li postulis, avide etendante ostreliefan manon. Mi
pagis. ‚Envenu,’ li invitis.

Ni sekvis lin tra la vestiblego, laŭ la ŝtuparo kaj zigzagaj
koridoroj. La domo odoris mucide. Mi notis, ke estis elektrolampoj
en la domo, kvankam la sola lumo estis la kandela. Jones malfermis
pordon kaj diris: ‚Eniru, eniru; estas bona lito en la ĉambro,’
kaj tuj post nia eniro li fermis la pordon kaj iris, sen eĉ diri
bonan nokton.

Ni staris en la ĉambro en la mallumo, ĉe la pordo. Mi demetis la
valizon kaj fajrigis alumeton. Sur la kamenbreto mi vidis kandelon
fiksitan en kolo de botelo. Mi bruligis la kandelon, kaj la pala
lumo strebis por plenigi la vastan ĉambron. En la fora angulo estis
granda lastjarcenta lito. Kelkaj kadukaj mebloj staris dise kaj
senorde en la ĉambro. En la ĉambromezo kriplis kruda tablo el
simpla ligno. Mi iris al la lito kaj levis la litotukojn. Ili estis
meze puraj, sed malseketaj.

Ni sidiĝis sur la lito. La silento estis inkuba. ‚Dank’ al Dio
temas nur pri unu nokto,’ mi diris al Bert. ‚Mi deziras nur vidi
la matenon,’ li respondis. Ni parolis dum iom da tempo flustre. Mi
ne scias, kial ni flustris, sed io malemigis nin liberigi la voĉon.
Fine mi diris: ‚Ne utilas sidi ĉi tie, ni eĉ ne ricevos tason da
teo, kaj mi estas laca. Kvankam estas frunokte, mi sugestas, ke ni
enlitiĝu, ĉar almenaŭ estos pli varme sub la litotukoj.’

Mi iris al la pordo por alporti mian valizon. ‚Ĉu vi formovis mian
valizon?’ mi demandis al Bert.

‚Ne, jen ĝi estas, ĉi tie apud la ŝrankego,’ li respondis.

‚Sed mi lasis ĝin apud la pordo, kiam ni eniris!’

‚Ne blagtimigu min,’ respondis Bert.

‚Timigi vin? Mi certe ne estas en humoro tion fari. Estas tre
strange; sed, kredu-ne-kredu, tiu valizo iel sin movis.’

‚Hu, mi ne ŝatas ĉi tiun domon,’ Bert plendis.

Ni ambaŭ silentis dum senvestiĝo, ĉiu en siaj pensoj. Mi metis la
kandelon sur tableton apud la lito kaj metis alumetskatolon apuden.
Bert enlitiĝis unue kaj kuŝis ĉe la mura flanko, kun la vizaĝo
al la muro. Mi enlitiĝis kaj fumis cigaredon, kaj post tio mi
etendis la manon kaj estingis la kandelon. Mi vagpense rigardadis la
kandelon dum duonminuto, kaj je subita konstato mia hararo hirtiĝis,
la ŝvito gutiĝis sur mia frunto, kaj mia skalpo fariĝis tavolo
da glacio. La kandelo staris morte senflama, sed la _kandellumo
daŭris_. Antaŭ ol mi povis trovi la voĉon por atentigi Bert, la
lumo pograde estingiĝis.”

Mark paŭzis, viŝis la frunton per poŝtuko, kaj timo je la rememoro
estis videbla en liaj okuloj. Li daŭrigis:

„Mi decidis ne timigi Bert per sciigo, kaj ĵuris al mi nepre ne
endormiĝi. Sed, kiel okazas ofte, kiam oni ne volas dormi, miaj
okuloj peziĝis, kaj mi ekdormis. Subite mi estis skue vekita per
vekriego. Estis Bert. ‚La lito ŝvebas!’ li kriis. ‚Ho Dio,
ĝi ŝvebas!’ Terurite mi min kroĉis al la lito, kiu ŝvebis kaj
balanciĝis tiom, ke mi preskaŭ elfalis. Ni ambaŭ saltis el la
lito, kvazaŭ puŝite de risorto. Mi palpis agite en la mallumo por
la alumetoj, kaptis la skatolon, sed tiom tremis, ke mi preskaŭ
ne povis fajrigi la alumeton. Fine mi ekbruligis la kandelon. Ni
rigardis la liton.

‚Ĝi ne moviĝas!’ diris Bert tra klakantaj dentoj. ‚Mi eliros
tuj: prefere tramarŝi la stratojn ol tranokti ĉi tie!’ Mi diris
nenion, penante instigi mian kuraĝon.

‚Momenton, Bert; ni ne estu infanoj. Fantomoj ne ekzistas. Certe
estas iu en la ĉambro, aŭ ia kaŝita mekanismo. Ni esploru!’
Ni rigardis sub la liton kaj esploris la ĉambron. Bert iris al la
granda ŝranko kaj malfermis la pordon. Subita ekkrio fendis la
silenton. Mi staris ŝtonigita. El la ŝranko paŝis skeleto. Ĝi
faris du paŝojn al ni, iom klinis la kapon, etendis la brakon kaj
diris: ‚_Ĉu vi ricevis vian senpagan specimenon?_’!”

Ĉiuj ekridegis. Ekstravaganca blago! Tiaj estas la bazaruloj.




8. VIRINA LANGO BUĈAS SEN SANGO.


Finfine, la malferma dato de la foiro. Kvankam la malferma horo
estis la dua posttagmeze, mi estis en la pretigita stando je la
deka matene. Mi malpaciencis. Ree mi kontrolis ĉion: — kokidoj,
graso, cepoj, terpomoj, karotoj, napoj, brasikoj, poreoj, prunoj,
sukero, salo, ŝinko...... Tiel ofte mi kontrolis ĉion necesan, ke
la listo de necesaĵoj komencis ripetiĝi senvole en mia menso. Mi
jam aranĝis kun mezaĝa viro, kiu ĝenerale helpis en la oficejo, ke
li venu post sia taglaboro por helpi min.

Je la dek-dua mi havos rendevuon kun Anne ĉe la stando. Mi ankoraŭ
ne vidis ŝin. Problemo estis: kiel aranĝi pagon por ŝi? Mi devos
promesi al ŝi difinitan salajron; sed mi ne sciis, kiom mi mem
enspezos. Sed tiun problemon mi decidis lasi, ĝis mi parolos kun
ŝi.

La antaŭan tagon, kun la helpo de Frank, mi estis ordiginta la
standon. Ĝi ampleksis ok futojn longe kaj ses larĝe, kaj havis
servotablon, kun gasringo en la mezo. Ĝi estis efektive maloportuna
por la vendo de kuiriloj, kvankam mankis tiam al mi la sperto por
konstati tion.

Iom post la dek-dua Anne envenis kaj prezentis sin. Ŝi estis
bela, buklahara junulino, tre plaĉaspekta, sed havis preskaŭ
trudan parolmanieron, kiu venis neatendite kaj kontraŭdire de tiu
ĉarmaspektulino. Ŝi sciis paroli krudsincere sen kaŭzi ofendan
senton. Estas malfacile vortbildigi ŝian unikan parolmanieron. Ŝiaj
vortoj per si mem estis ofende rektaj; sed ŝi mienis afable, eĉ
ridete, kaj ŝiaj vortoj efikis nur agrable kaj naivhoneste.

Bela, gracia, mezalta junulino ŝi estis. Ŝia haŭto havis
delikatan persikan kvaliton; ŝia nazeto, la naturruĝaj lipoj, la
esprimplenaj avelkoloraj okuloj kaj viva brunbukla hararo prezentis
sume allogan bildon.

„Montru al mi la varon!” ŝi diris.

Mi klarigis mallonge, kiel oni enmetas la diversajn kuiraĵojn, kaj
daŭrigis: „Nu, se oni volas kuiri rizpudingon, oni —”

„La detaloj ne gravas,” ŝi interrompis. „Nuntempe ili ne estas
necesaj...... Ĉu oni povas aĉeti la kuirilon aliloke?”

„Jes, ĉe la oficejo: la adreso estas sur la disdonaj
flugfolioj.”

„Ni diru, ke oni povas aĉeti ilin nur ĉi tie, kaj ni kaŝu la
flugfoliojn.”

„Ĉu la flugfolioj ne ege valoras por reklami?”

„Jes; sed kiam persono havas la flugfolion en la mano, estas tre
malfacile vendi, ĉar li havas preta la pretekston por prokrasti la
aĉeton anstataŭ tuj decidiĝi. Se personoj ne decidas, kiam ili
estas entuziasmigitaj per la ekspono, ili ordinare ne aĉetas poste.
Miloj da flugfolioj alportos manplenon da mendoj al la oficejo, kaj
perdigos grandan kvanton da mendoj ĉe la stando. Kiom kostas la
kuiriloj?”

„Ili troviĝas en kvar ampleksoj, kiel vi vidas, kaj la prezoj
estas 35, 45, 55 kaj 65 ŝilingoj.”

„Pli bone, se ni plialtigus la prezon,” ŝi diris.

„Ne, la firmo ne permesus; la prezo estas fiksita.”

„Nur ŝajna altigo,” ŝi diris. „Komprenu: ni aldonos...
hm...... eble sep ŝilingojn al la prezo, sed diros, ke dum la foiro
la kliento profitos sepŝilingan rabaton per tuja aĉeto!”

„Konsentite!”

Mi konstatis, ke ŝi estos tre valora helpantino.

„Ĉu vi volas, ke mi kuiru?” ŝi demandis.

„Ne, mi kuiros kaj eksponos, kaj vi helpos al mi vendi.”

„Kaj kiom vi pagos?”

„Mi ankoraŭ ne decidis, mi volas pridiskuti tion; do mi proponas,
ke ni iru al la foira restoracio por tagmanĝi, kaj tie ni povos
samtempe fari la aranĝon.”

Ĉe la manĝotablo mi komencis necerte: „Pri la salajro, nu,
dependas......”

„Dependas de kio?” ŝi ĵetis kun suspekta rigardo.

Mi ridis. „Ne, ne de _tio_, tute ne estas _tiaj_ kondiĉoj!
Aŭskultu momenton, kaj mi klarigos la situacion. La kuirilo estas
bona, kaj mi bone scias eksponi ĝin. Mi certas, ke la vendado
estos granda. Sed mia estro ne pagos al mi salajron. Li pagos bonan
procenton, sed mi mem devas pagi la helpantojn. Jen la situacio. Nu
diru: kiom vi postulas, fraŭlino Millar?”

„Tri pundojn semajne plus procento.”

„Nu, fraŭlino Millar......”

„Anne sufiĉas.”

„Bone. Nu, Anne, mi neniam laboris en foiroj, kaj ne scias kion
atendi. Mi volas pagi vin inde, ĉar mi antaŭvidas, ke vi estos tre
necesa al mi kaj ke via faka sperto estos tre valora. Tamen estus
sensence promesi al vi altan pagon, kiam mi ne certas, ke mi povos
plenumi tiun promeson. Mi deziras, ke vi fidu je mi. Mi scias, ke
mi postulas multon, ĉar vi ne konas min; sed kredu min, mi neniam
fitrompis dum mia vivo. Mi nun posedas kelkajn pundojn, sed jam
promesis du pundojn al iu, kiu venos helpi dum kelkaj horoj vespere.
Nu, mia propono estas, ke mi pagu al vi kvin pundojn por la daŭro
de la foiro. Pri la cetero, dependos kiel bone ni komercos; sed se
la afero prosperos — kiel mi certas —, mi pagos al vi pli ol vi
atendas. Do, kion vi pensas, Anne?”

Anne pensis momenton kaj diris:

„Vi ŝajne estas sincera homo, do mi akceptas; sed se vi trompos
min, mi disŝiros la standon kaj volvos ĝin peco post peco ĉirkaŭ
vian kolon. Mi estas terura persono, kiam oni kolerigas min, do estu
bone avertita!”

Ni ambaŭ ridis, ĉar malgraŭ ŝiaj paroloj ŝi ŝajnis tre
bonhumora knabino. Ŝi etendis la manon kaj diris: „Donu al mi du
pundojn nun.”

Mi donis la du pundojn.

„Farita via faro, — nun adiaŭ, mia kara!” ŝi diris ŝerce.




9. TRAFAS PUGNO PUGNON.


Estis kvarono post la dua horo. Vizitantoj jam trapaŝis malrapide,
rigardante tion kaj tion. Mi estis prete vestita en kuirista
uniformo. Anne komencis krianonci:

„Gesinjoroj, venu ĉi tien kaj vidu la plej mirindan kuirilon, kiu
kuiras ĉion sen atento kaj sen akvo! Venu, venu — tuj la eksponado
komenciĝos.”

Mi staris preta por komenci. La preterpasantoj rigardis sed ne
haltigis la paŝojn. Ŝi kriis denove kaj denove, sed la vizitantoj
ne haltis. Anne kaj mi rigardis unu la alian.

„Ni provu alian manieron,” mi diris. „Anne, vestu vian surtuton
kaj ĉapelon, kaj staru antaŭ la servotablo, rigardante atente, kaj
mi ŝajnigos komenci.” Ŝi tion faris. Mi fandis la grason en la
kuirilo kaj komencis rosti kokidon. Du personoj haltis, rigardante
scivoleme. Mi ne rigardis al ili, sed tenis miajn okulojn ĉe mia
laboro. Aliaj vizitantoj venis. Ĉiuj rigardadis. Mi ne parolis. De
sub la palpebroj mi vidis Anne, kiu pograde moviĝis flanken por doni
vidon sen malkvietigi la areton da personoj.

Mi prenis la kokidon el la kuirilo kaj tenis ĝin klare videbla en
la mano, por stimuli la intereson. Mi remetis ĝin, levis montre
teleron da terpomoj, unuafoje alrigardis la ĉeestantaron, kaj
komencis paroli per intima tono. Mi enmetis la terpomojn sur la
fundon por ilin rosti. La aro pligrandiĝis, kaj mi laŭtigis
la voĉon. Sinsekve mi enmetis cepojn, karotojn, bol-terpomojn,
poreon, pudingon, brasikon, prunojn; poste mi prenis alian kuirilon
kaj komencis klarigi. Necesis unu horo, ĝis la tuta manĝo estos
preta. Ju pli mi parolis, des pli mi entuziasmiĝis. Mi enmiksis
humoraĵojn, por ke la tempo pasu sentede. Neniu moviĝis. La homoj
amasiĝis. Tiuj ĉe la ekstera rando de la amaso streĉis la kolon
por vidi. Miaflanke, mi tenis la kuirilon alte, por ke ankaŭ ili
povu vidi. La manĝaĵo finkuiriĝis. Mi deprenis la kovrilon,
montris pladon post plado, entuziasme priskribante la bonecon,
belecon, perfektecon de la kuiraĵo, kaj ĉe la perfektaj, orkoloraj,
rostitaj terpomoj mi tiom fervoriĝis, ke mankis al mi vortoj kaj mia
buŝo nevole etendiĝis je larĝa rideto.

Anne staris flanke, preta kun la mendokajero. La eksponado finiĝis,
kaj ni rikoltis mendojn. La afero sukcesis. Denove mi komencis, kaj
ree kaj ree. La mendoj enfluis. La tehoro jam pasis, sed mi eĉ ne
pensis pri temanĝo aŭ ripozo. Italo, kiu vendis marmorajn statuojn
ĉe la proksima stando, avertis min: „Vi ne povas tiel daŭrigi,
vi perdos la voĉon.” Sed mi ne atentis. Poste en aliaj foiroj mi
konstatis, ke bonŝance mi estas iom escepta, ĉar malgraŭ forta
kaj daŭra voĉostreĉo mi neniam perdis la voĉon.

Anne pruvis, ke ŝi estas bonega vendistino. Per sia rekta maniero
ŝi kaptis mendojn sen perdi tempon. Se oni demandis, kiel kuiri
specialan manĝon, ŝi diris: „Ĉio estas klarigita en la kuna
recepta libro,” kvankam la libro efektive ne taŭgis, ĉar ĝi
pritraktis usonajn pladojn. Se kliento ne kontentiĝis per tiu
evit-klarigo, ŝi unue enskribis la mendon, kaj poste sendis la
klienton al mi por klarigo. Mi trovis ke klientoj, kiuj venis en la
fino de la eksponado, ne klare sciis kion ili aĉetis de Anne, kaj
pridemandis al mi. Mi aŭdis Anne vendi al iu. Kun la mendolibro en
la mano ŝi rapide enskribis la daton, dirante rekte:

„Kiun amplekson vi deziras?”

„Mi ne deziras......”

„Jes, vi ja deziras...... Kiom da personoj en la familio?”

„Kvin, sed......”

„Bone, la kvindekkvin-ŝilinga amplekso,” ŝi trudis, skribante.
„La nomon?”

„Sed mi ne......”

„Mi petas, la nomon? Kaj la adreso? — Dankon. — Bonvole,
kvindek-kvin ŝilingojn.”

„Mi ne havas ĉe mi kvindek-kvin......”

„Kiom vi havas?”

„Nur kelkajn ŝilingojn.”

„Bone, dek ŝilingoj sufiĉas kiel antaŭpago. — Dankon...... Jen
via kvitanco. La ĉefkuiristo instruos al vi pri ĝi...... Dankon!”

Mi konstatis, ke ĉiu havas sian propran stilon vendi, kaj ke unu ne
povas vendi, uzante la stilon de alia. Mia maniero estis, klarigi pri
la kuirilo kun emfazo sur la ekonomio kaj labor-kaj-nutraĵa ŝparo,
dum mi atendis la ĝustan momenton por glate enskribi la mendon en la
libro. David, la helpanto, uzis alian manieron. Li parolis konfidence
kaj patre per skota dialekto, kaj ofte metis la brakon ĉirkaŭ la
ŝultron de virino. Tiu ago ne estis tro familiara aŭ ofenda, kiel
ĝi estus, se aliulo farus ĝin.

Ĉe alia stando estis alispeca kuirilo, nova al mi. Ĝi kuiris rapide
per premita vaporo, kaj kiam la vaporo atingis certan gradon de varmo
kaj premforto, fajfilo avertis, ke la kuirgaso nepre devas esti
fermata, kaj ke la manĝo estas prete kuirita. De tempo al tempo
mi aŭdis fajfilon, sed mi estis tro okupita por enketi pri tiu
kuirmetodo.

La maniero, kiun ni uzis por kaŭzi la ariĝon de personoj, atentigis
min pri la ŝafsimileco de la homoj, kaj multe interesis min studi
praktike la amaspsikologion.

Ĉe apuda stando oni vendis novforman specon de raspilo por erigi
panon, fromaĝon ktp. Post la ekspono necesis nur ke iu aĉetu unu
raspilon komence, kaj sekve multaj aĉetis; sed se iu ne komencis
tuj, la rezulto estis senvenda. Aŭ multo, aŭ nenio. Ĉiuj ŝafe
sekvis unu la alian. Ĉe la fino de la ekspono mi vidis, ke la
bazarulo disdonas plurajn raspilojn inter la ĉeestantaro, invitante
al ĉiu ekzameni ĝin. La bazarulo klarigis al mi, kial li faras
tion. Se li ne farus tion, ĉiu forirus ĉe la fino de la ekspono,
lasante al li nur sufiĉe da tempo por fari unu-du vendojn. Sed se
kliento havas raspilon en la mano, li staras stulte, tenante la
aĵon, kaj ne havas la iniciativon remeti ĝin sur la servotablon.
Tiel li atendas, ĝis la vendisto elmanigas la raspilon, kaj vendas
ĝin al li. Estis strange vidi tiujn homojn stari tie dum kvin ĝis
dek minutoj kvazaŭ katenitoj. —

Unu posttagmezon antaŭ la fermo de la foiro mi aŭdis raŭkan,
blasfeman voĉon, kiu kriis ion pri ŝtelo de sandviĉoj. Mi vidis la
sortdivenistinon kun pugnigitaj manegoj kolere preterpasi. Ŝi estis
preskaŭ viraspekta virinego, kun pezaj trajtoj kaj muskoloj kiel
profesia luktisto. Mi konis ŝin laŭvide kaj kelkfoje vidis ŝin
duonebria. Anne eksplodis de rido.

„Kio estas, Anjo?” mi demandis.

Ŝi ne povis respondi pro senpoviga rido. Tiom ŝi ridis, ke mi ne
povis ne ridi akompane, kvankam mi ne sciis pro kio.

„Ha, ha, estas tiel komike!” ŝi diris. „Povra Mary! Ŝi
preskaŭ mortas pro timo...... Ŝi ne ŝtelos refoje...... Ha, ha,
ha!”

„Sed klarigu, Anjo!”

Anne viŝis la okulojn. „Mary, tiu naiva knabino, kiu laboras
ĉe la meblostando, eniris la budon de la sorĉistino por ekkoni
sian estontecon, sed neniu enestis. Vidante du sandviĉojn tie,
ŝi manĝis ilin. Nun ŝi preskaŭ mortas pro teruro, ĉar ŝi
timas, ke la sorĉistino eltrovos la ŝtelinton per konsulto de sia
kristalglobo. Kompatinda naivulino!”

Iun tagon mi parolis kun Mark, kiam Bert venis kaj diris:

„Via konkuranto uzas aĉan taktikon kontraŭ vi. Li parolas publike
kontraŭ via kuirilo.”

„Kiu?” mi demandis.

„Premo, kiu ’sponas la prem-kuirilon.”

Mi iris rekte al la stando de la premkuiriloj. Mi ne sciis, ke la
malbonfama Premo estas en la foiro, nek atentis, ke la nomo super la
stando estis „PREMO COOKER CO.” Mi bolis interne.

Premo estis eksponanta; apud li staris aliulo. Mi kaŝis min
malantaŭ la publiko kaj apenaŭ povis vidi Premon inter la kapoj
de la antaŭstarantoj. Li ŝajnis iom ebria. Li estis vestita per
kontraŭdira uniformo. Li portis barbiran longan jakon kaj kuiristan
ĉapelon, kaj estis nerazita. Mi aŭdis:

„Ĉu vi sciaŝ? Vi neee sciaŝ?” kaj li antaŭen kliniĝis kaj
etendis la brakon preskaŭ puŝante la montrofingron en la okulojn de
la proksime starantoj. „Mi gajniŝ dekŝep medalojn pro kuirado.
La reĝa moŝto aĉetiŝ tri kuirilojn ŝole por kuiri ŝekek......
ŝekigitajn prunojn por la princino. Eŝtu ŝingardaj kion vi
aĉetaŝ. Ŝi-tiu kuirilo eŝtaŝ el ŝŝtalo, ne alu......mumio!
Aluminio venenoŝ vin...... Miloj da homoj mortaŝ ŝiutage pro
manĝado el aluminio.” Kaj tiel li daŭrigis. Videble li sciis
nenion pri kuirado. Li mensogis kaj fanfaronis kaj eĉ insultis, kaj
havis tre diktatoran manieron, sed je mia surprizo — li vendis.

Mi furiozis. Mia varo ja estis aluminia. Mi reiris al mia stando
kaj komencis eksponi. Mi rebatis senkompate. Mi ridigis la
aŭskultantaron pri li kaj lia kuirilo. Mi klare aludis lin, sed
menciis neniun nomon. Ĉiam dum mia parolado, kiam mi aŭdis la
s-s-s-s de la eskapanta premvaporo, mi interrompis mian diskurson kaj
parolis jene:

„Ni honeste vendas. Ĉi tiu kuirilo kuiras ĝuste, ĝi ne
plenverŝas la manĝaĵon per akvo, ĝi ne kaĉigas la manĝon aŭ
detruas la vitaminojn per tro altgrada varmo. Ĝi simple bone kuiras.
Ĝi ne” (kaj mi metis manon al la orelo aŭskulte, ĝis la s-s-s
altiĝis al akra fajfo) „ĝi _ne_ (piiiip!) _muzikas_.”

Unu tagon venis tiu ulo, kiun mi jam vidis kun Premo. Li anoncis, ke
li estas agento de la PREMO-Kompanio. Li diris:

„Ŝajnas, ke vi propagandas kontraŭ nia kuirilo?”

„Mi parolas kontraŭ kuirmetodo, mi ne mencias vian nomon.”

„Mi venis por postuli, ke vi pritraktu sole vian varon, ne nian.”

„Ho, ĉu? Kiam via eksponisto venene pikis kontraŭ mi, vi estis
tute kontenta; sed nun, kiam mi rebatas, vi ekatentas. Vi komencis
ion, kio resaltis sur vin, kaj nun vi plendas. Tenu vian konsilon,
sed la batalo daŭru.”

Kelkajn tagojn antaŭ la fino de la foiro, la PREMO-stando estis
forlasita. Premo forkuris kun enspezita mono, kiu apartenis al lia
estro.

Antaŭ la fino de la foiro mi konstatis, ke nia stando estas tro
malgranda. Personoj telefonis al la oficejo plendante, ke ili ne
povis vidi la eksponon. Anjo diris, ke estas eblaj klientoj ĉe la
malantaŭo de la publiko, al kiuj ŝi ne povas vendi, ĉar ili ne
povas atingi nin. Mi ne sciis kion fari. Ŝi diris:

„Mi havas ideon. Kontraŭ ni estas stando de la urba tramvoja
kompanio por livero de pakaĵoj. Estas du junuloj, kiuj prizorgas
tiun standon. Mi iros kaj iel havigos permeson uzi tiun standon je la
fino de ĉiu ’spono.”

„La ideo estas bona, sed oni ne permesos,” mi diris.

„Lasu min fari,” ŝi diris kaj iris al la stando. Per ĉarmaj kaj
koketaj manovroj ŝi havigis la permeson, kaj post tio mi kaj David
rikoltis ĉe nia stando, kaj ŝi ĉe la kontraŭa stando.

Venis la fino de la foiro. Mi kalkulis. Entute la kurtaĝo sumiĝis
je pli ol sepdek-du pundoj. Mi donacis tri al David gratifike, dudek
al Anne, kaj restis al mi preskaŭ kvardek, post dekalkulo de la jam
pagitaj salajroj. Kvardek pundoj! Post tio ĉi, nepre foiroj; ne plu
pordoj. Anjo estis kontentega.




10. VIRINA RIDETO PLI KAPTAS OL RETO.


La postan tagon Anjo kaj mi laboris pakante ĉion preta por
transporto al la oficejo. Lacaj kaj malpuraj ni sidis sur la pakitaj
kestoj. Mi ege ŝatis Anjon. Ŝi estis gajhumora kaj sprita. Ŝia
facila rido estis ĉiam preta sur ŝiaj lipoj. Fininte ĉion, ni
kune promenis hejmen. Ŝia vojo estis samdirekta kiel la mia ĝis iu
punkto.

„Kiel vi intencas pasigi la vesperon?” mi demandis.

„Mi ne scias,” ŝi diris. „Kion vi intencas fari?”

„Mi unue iros hejmen, lavos kaj ordigos min, eliros por temanĝeto,
kaj post tio frandos iom da opio.”

„Opio?” ŝi diris, ŝokite.

„Ne ŝokiĝu,” mi diris. „Mi uzis la vorton figure. Mia
opio estas tre milda speco. Ĝi estas la kino, kie mi povas vivi
provizore en aliaj medioj kaj forgesi la panakiran lukton. Ĉu vi
eble akompanus min?”

„Volonte, sed tempo iom mankas. Kial ne veni al mia apartamenteto?
Ĝi estas pli proksima kaj ĉio estas tre oportuna. Ni povos nin
pretigi, kaj se fama ĉefkuiristo bonvolos helpi min prepari la
temanĝon, ni povos ŝpari tempon.”

„Bonege, dankon pro la honoro!”

Ŝi havis belan apartamenton, kun konvena kuirejo, malgranda
banĉambro, lito-plus-sidoĉambro, kaj manĝoĉambro. Varma akvo
abundis ĉe la krano. Mi lavis min, dum ŝi ĝenerale ordigis kaj
fritis manĝon.

„Nu,” ŝi diris, „vi infuzu la teon. Ĉu vi kapablas tion
fari?” ŝi ŝercpikis. „Ne necesos longe al mi tualeti. La manĝo
estas preta en la forno. Mi bedaŭras ke estas nur fritita kolbaso,
sed ni povos plenŝtopiĝi per fromaĝo ktp., ĉu ne? Jen gazeto por
via distro. Vi povas ĉiam kredi la verecon de...... la dato.”

Post la manĝo mi helpis al ŝi lavi la vazojn, kaj tion farinte
ni sidis en la sidĉambro, ekbruligis cigaredon kaj enrigardis la
gazeton por decidi pri inda filmo. Ŝi elektis am-dramon, sed mi
preferis alian titolon.

„Mi ne multe emas al tiu am-surogato. Se temas pri amo, mi preferas
ion pli realan ol varon el la Hollywood-fabriko.” Tamen mi cedis al
ŝia gusto.

Mankis dudek minutoj ĝis la komenco de la programo, kaj la elektita
kino estis tute proksima. Ni daŭrigis la fumadon, komforte sidante
unu kontraŭ la alia.

„Ĉu vi ŝatas mian apartamenton?” ŝi demandis.

„Treege,” mi respondis. „Kaj ĝi estas ĝuste aranĝita. Mia
loĝejo estas aĉa kaj neoportuna. Mi intencas serĉi alian. Mi
ŝatus trovi apartamenton kiel ĉi tiu, kie dommastrino ne kontrolas
ĉiam ĉiun movon. Vi ne konas okaze tian apartamenton, ĉu? Ju pli
simila al ĉi tiu, des pli bone.”

„Ŝajnas, ke estas io familiara en la direkto de ĉi tiu
konversacio,” ŝi koketis.

„Ne necese,” mi diris. „Sed la ideo ne estas malplaĉa al
mi.”

„Nu-nu,” ŝi diris admone. „Mi ja ŝatus vian societon, sed
mankas loko ĉi tie, kaj cetere ĉi tie estas nur unu lito.”

„Do?” mi demandis sugestie.

„Do?” ŝi eĥis ĉarm-hontete.

„Do!” mi diris decide.

Ni ne iris al la kino tiun vesperon.




11. PETRO RIFUZAS, PAŬLO EKUZAS.


Kiam mi vekiĝis la postan matenon, mi vidis Anjon gracie preparanta
la matenmanĝon. Ŝi portis ĉarman, flordesegnan antaŭtuketon
ĉirkaŭ la talio kaj kantzumis, dum ŝi paŝetis okupe. Ŝiaj
kaŝtankoloraj bukloj dancis ĉe ĉiu paŝo, ŝiaj brunaj okuloj
spegulis kontentecon.

„Fine vi vekiĝis,” ŝi diris. „Vi certe amas vian liton.”

„Mi pli amas nian.”

„Ni manĝos ĉi tie. Estos pli varme.”

„Ha, belan fajron vi kreis! Ĉu ĝi ekbrulis akcidente? Mi neniam
vidis virinon, kiu scius bruligi fajron. Mankas al ili la racio. Ili
ne povas kompreni, ke fajro bruligas aeron, ne lignon kaj karbon.”

„Bone, spertulo. Tio estos via laboro estonte.”

Mi prizorgis mian tualeton, okulsekvante ŝiajn movojn.

„Ĉio preta,” ŝi pepis.

Mi venis al ŝi tute proksime kaj rigardis en ŝiajn okulojn. Mi
ĉirkaŭbrakis ŝin kaj premis ŝin streĉe al mi.

„Nu, nu,” ŝi admonis. „Ne denove.”

„Ĉu mi ion diris?” mi protestis kun kvazaŭ-senkulpa tono.

„En ĉi tiu proksimeco ne necesas ke vi parolu — kaj cetere oni
ankaŭ devas manĝi...... sciu!”

„Kia stranga ideo! Tamen por ne kontraŭstari vin, kara mia, mi eĉ
manĝos.”

Poste mi iris al mia loĝejo, sciigis la dommastrinon ke mi malluas,
kaj de tie mi iris al la oficejo.

Sinjoro Thorsen esprimis sian kontentecon pri la sukceso de la foiro.

„Jes,” mi diris. „Foiroj solvas la problemon. Ni devas uzi tiun
merkaton.”

„Certe. Mi luos standon venontan novembron en Waverley Market.”

„Venontan novembron?” mi balbultis. „Sed, sed...... estas
foiroj ankaŭ en aliaj urboj.”

„Sendube, sed ni ĉiam komercis en ĉi tiu urbo, kaj ne povus
entrepreni aliloke. Mi bedaŭras, sed ni ne estas organizitaj por
tutlanda entreprenado.”

Mi ne respondis, sed mi iĝis malalthumora. En la apartamento mi
rakontis al Anjo la verdikton de Thorsen.

„Ne malkuraĝiĝu,” ŝi diris. „La vivo estas tia, kaj oni
povas nur agi laŭ la cirkonstancoj. Ni aĉetu kuirilon — por la
hejmo —, la firmo certe vendos ĝin al ni je la pogranda prezo. Tiam
ni povos lasi la manĝon, kaj dum ĝi kuiriĝos, mi povos helpi al
vi kolporti. Se ni kunigos niajn vendojn, ni pli facile atingos la
kvanton, kiu havas la plej altan procenton. Mi certas, ke sinjoro
Thorsen permesos tion.”

Sinjoro Thorsen konsentis. Ni kune kolportis, kaj ŝia kunesto
gajigis la laboron. Anjo frapis ĉe unu flanko de la strato, kaj mi
ĉe la alia. Sed mi jam perdis iom de la obstino pri mendakiro. Mi
sopiris la foirojn. —

Tempo pasis. Estis jam frua februaro. Iom laca mi eniris la
apartamenton. Estis sabata posttagmezo. Anjo kutime ne laboris
sabate, ĉar tiun tagon ŝi uzis por prizorgi hejmajn aferojn kaj
aĉeti por la semajnfino.

Kiam mi eniris, ŝi staris en la mezo de la planko kun la manoj
malantaŭ la dorso. Ŝia kapo kliniĝis al mi, kaj ŝiaj lipoj pintis
burĝone.

„Kisu min!” ŝi diris.

„Volonte.”

„Ha, sed la kiso estos por io speciala.”

Senenkete mi solene plenumis la postulon. Ŝi metis fingropinton sub
la mentonon kaj parade riverencis. (Ankoraŭ mi ne povis alkutimiĝi
al la diferenco inter Anne ĉe komerco, kaj Anjo la kunulino.) Anjo
sekvigis sian riverencon per prezento de flugfolio. Mi rigardis ĝin:

„Bela donaco!” mi ironiis. „Ĝi estas reklamo pri konkurenca
senakva kuirilo.”

„Jen saĝa viro!” ŝi diris. „Ĉu via cerbo iris promeni? Ĉu
vi ne kom-pre-nas, ke tio estas ŝanco? Tiu kuirilo apartenas al
Londona akcia kompanio, eble potenca. Mi vidis ĝin en fenestro de
feraĵisto kaj akiris tiun flugfolion. Nu, se tiu firmo vendis al
butikisto ĉi tie, ĝi nepre komercas landskale. Ĉu necesas klarigi
plu? Ni skribu al la adreso sur la flugfolio pri nia foira vendado
kaj petu dungon!”

Ĉe konstato de la ŝanco, kiu sin prezentas, mi entuziasmiĝis.
Tiun vesperon mi zorge redaktis leteron al la firmo „V.I. KERR
& Co. Ltd.” pri ĝia „KUKOL” senakva kuirilo, kaj pri nia
vendosperto. Du tagojn poste venis la respondo: specimena kuirilo
kaj letero kun salajraj detaloj kaj propono pri tuja intervjuo kun
direktoro de la firmo.

„Tiu firmo ne dormas,” mi diris al Anjo.




12. INTER LUPOJ KRIU LUPE!


Nigra volba ĉapelo, rigida blanka kolumo, nigra kravato, nigraj
jako kaj veŝto, nigra, blankstria pantalono, grizaj gamaŝetoj
kaj malhele griza surtuto. Tiel mi estas vestita. Mi troviĝas en
Berwick-on-Tweed ĉe la skota-angla landlimo. Mi nun estas unu el la
granda armeo da vojaĝantaj komizoj. Ĉiu batalanta por pluŝtopi
jam plenŝtopitajn butikojn per varoj. Ĉiu leginta vendinstigajn
librojn, broŝurojn, gazetojn, artikolojn, kiuj instruas kiel krei
merkaton. Ĉiu studanta kiel vendi al butikistoj (kiuj ne povos
revendi al la senmona publiko). Ĉiu leganta en la gazetoj, ke plej
alta devo estas vendi kaj vendi senĉese por tiel krei negocon kaj
prosperon, kaj ĉiu el ni evitanta artikolojn en apudaj gazetkolonoj,
kiuj proklamas ke la nepra vojo al la prospero estas per minimuma
aĉeto kaj maksimuma ŝparo.

Ĉie en vilaĝoj, urboj kaj urbegoj ni migras kun la
firmo-vizitkartoj ĉiam pretaj en facile atingebla poŝo, la mano
ĉiam preta por grava manpremo, la imponesprima masko fiksita sur
la vizaĝo. Ne por ni estas destinitaj la pordoj puŝitaj kontraŭ
la vizaĝon. Laŭvide ni prosperas. Ne aĉklasaj kolportistoj oni
konsideras nin, sed dignaj agentoj de komercaj firmoj. Survoje kaj
en modestaj hoteloj ni renkontiĝas. Ni estas gravaj anoj de la
vendkomiza frataro. En la hotelaj sidĉambroj ni interparolas pri
aferoj kaj mensogas pri grandaj akiritaj mendoj. Ni parolas pri
la granda komerca pliboniĝo, kiun la naciaj statistikistoj ĉiam
heroldas. Kuraĝon ni donas unu al la alia. Frate ni kuntrinketas
bieron kaj rakontas spicajn rakontojn.

Kaj kelkaj el ni ja prosperas...... prosperas ĝis tiu grado, ke
ni ne plu estas devigataj kelkafoje kaŝe eviti manĝon. Prosperas
sufiĉe por sendi sufiĉon al la edzino. Precipe tiuj el ni, kiuj
vendas agnoskitajn varojn. Kaj la ceteraj? En la hoteloj ili ne estas
distingeblaj inter la aliaj; sed kiam ili estas solaj, sur la strato
aŭ en la litĉambro, la masko defalas kaj zorgo estas videbla. Oni
povas legi iliajn amarajn pensojn: „Ĉu la firmo estos kontenta
pri la mizeraj mendoj? Ĉu la firmo ne maldungos? Kiel kompili
leteron por kontentigi la firmon? Kiel enleterigi optimismon, kiun
oni ne sentas? Kiel sendi sufiĉon al la edzino, por ke ŝi ne vivu
mizere? Kiel aĉeti ŝuojn por anstataŭi la portatajn, kiuj senhonte
malkaŝas la mankon de prospero?”

La industria krizo peze funebras malgraŭ la statistikistoj. Kelkaj
butikistoj aŭ firm-aĉetistoj ĝentile klarigas al ni, ke pro
malbona negoco ili ne plu povas aĉeti. Aliaj sin kaŝas malantaŭ
sekretariinoj, kiuj baras la vojon. Kaj kelkaj senkompate pretekstas
okupiĝon, kaj igas la komizon ree kaj ree reveni vane.

En mia nova ofico de komizo mi ne prosperis. Io mankis. Kiam mi
renkontis en Edinburgo la direktoron de V.I. Kerr, mi aranĝis ke
mi vendu al butikoj provizore, komencante en Edinburgo kaj sekvante
urbojn laŭ la orienta flanko de Britujo ĉiam suden, celante
Londonon. Laŭkalkule mi atingus Londonon en marto kaj komencus
eksponi en la Londona foiro „Ideal Homes” (Idealaj Hejmoj). Post
la intervjuo kun la direktoro mi iris hejmen kaj klarigis la aranĝon
al Anjo, aldonante, ke el mia salajro de kvar pundoj plus eta
procento mi sendos, kiom mi povos, al ŝi, kaj ke en marto ŝi venos
al mi en Londono por kunlabori en la foiro. Anjo estis komprenema pri
mia foriro kaj optimisma pri la nova laboro.

Dum mia foresto mi skribis regule al Anjo kaj malkaŝe rakontis pri
mia malbona vendado. Ŝi senprokraste respondis, kaj ŝiaj leteroj
estis hele kuraĝigaj, kaj ili malpezigis mian solecon.

Tiel mi atingis Berwick-on-Tweed. Ĉe tiu punkto mi decidis,
ke mi devas ŝanĝi mian vendmanieron. Kiam mi komencis vendi
al butikistoj, mi ne troigis, sed tute sincere klarigis pri la
kuirilo, ĉar mi kredis, ke aferistoj estas lertaj kaj sagacaj
kaj entute supera raso. Sed tiu maniero ne efikis. Do de nun mi
komencis ekspliki per la sama maniero, kiun mi uzis ĉe la publiko.
Mi eniris butikojn radiante pro entuziasmo, mensogis pri la jam
mendita kvanto, paroladis, gestis kaj troigis senbremse...... kaj
mi sukcesis! Mi daŭrigis tiun metodon, kaj vendis tri, ses aŭ eĉ
dekdu ĉe preskaŭ ĉiu feraĵisto. La grandan juĝ-superecon mi ne
trovis ĉe aferistoj. Do tiel mi daŭre agis, laŭvicante la urbojn
Newcastle, Sunderland, West Hartlepool, Middlesbrough, Stockton,
York, Sheffield, Chesterfield...... ĉiam suden. Fine mi atingis
Plurtown.




13. SONĜO TERURAS, SONĜO FORKURAS.


Estis la sesa vespere, kaj mi ne sciis kiel distri min. Mi estis
en Plurtown...... Plurtown......? „Mi bone konas la nomon de
tiu urbego,” mi pensis. „......Nu, estas io...... Kio ĝi
estas? Strange kiel la memoro evitas. Mi tiom pensas pri aferoj
lastatempe, ke la memoro ellasas. Jes, nun mi rememoras! Estas
Esperanto-grupo en ĉi tiu urbo, jes — kaj ankaŭ en multaj urboj,
kiujn mi jam trapasis. Ho, stultulo! Mi perdis la ŝancon ĝui
eliziajn vesperojn.”

Tuj mi enketis. Mi estis bonŝanca. Tiun saman vesperon okazos
kunveno je la oka. Mi malpaciencis. La du longaj horoj fine
preterpasis per trenaj piedoj. Je la oka mi iris al la Esperanta
grupejo. Mi eniris la kunvenĉambron. Mi restis ĝis la deka horo,
kaj mi iris hejmen kun forta sento de deprimo. La aĉa prononcado,
la manko de viveco kaj esprimkapablo, la malmulteco de Esperanta
parolado, la „buŝado” pri la interna ideo — dum mankis ĉia
ideo pri la esenco de la lingvo: ĉio pezigis mian koron.

En la hotelo mi manĝis aŭtomate, pensante pri la samideanoj, kiuj
nescie mokadis la lingvon. Ne temis pri lernantoj — mi mem estas
lernanto —, temis pri io pli grava. Mankis sento pri la lingvo.
Mankis konstato ke ĝi ne estas nura kodo por balbuti kutimaĵojn.
Mankis konstato pri ĝia esprimkapablo kaj plensanga viveco, matureco
kaj digno. Mankis kompreno, ke ĝi devas esti prononcata laŭ siaj
propraj reguloj, ne per mez- kaj sudanglaj misprononcoj devenantaj el
malklera aroganteco. Jen kio incitis: la paralizanta memsufiĉo.

Mi ne povis endormiĝi. Mi turniĝis de flanko al flanko, sed la temo
muelis en mia cerbo, ĝis mi volis salti el la lito kaj kuri al la
domo de ĉiu Plurtown’a esperantisto kaj krii proteste. Fine mi
malkviete endormiĝis.

Mi sonĝis. Mi estis en Plurtown. Mi sciis, ke ĝi estas Plurtown,
sed iel ĝi aspektis kiel alia urbo. Policano staris en la mezo de
la placo. Mi diris al li: „Ĉu vi scias, kie estas la Esperanta
kunvenejo?” La policano rigardis min, kvazaŭ mi estus freneza,
kaj eksplodis en laŭta rido. „Ha, ha, he, he, hi, hi, ho, ho,
hu, hu!” Mi rigardis la policanon konsternite. „Esperanto,
Malesperanto!” li diris. „Ni provis starigi leĝon kontraŭ ĝi;
sed oni decidis, ke ĝi estas tro ridinda por meriti konsideron. Vi
ja volas iri al la kunveno? La kunvenejo estas tie, vidu: kie tiu
esperantisto sidas sur la trotuaro.”

„Kion li faras?” mi demandis.

„Ĉu vi ne scias? Li konstruas ian bazan Esperanton. Antaŭ li,
sternita sur la trotuaro, estas teksto el la Originala Verkaro,
literita per grandaj, disaj, lignaj literoj. Li deprenas ĉiujn
esprimplenajn vortojn kaj ĵetas ilin flanken; sed se vorto aspektas
kiel neologismo, li elprenas ĝin per tenajlo. Nun li prenas la
_r_’ojn el kelkaj vortoj kaj metas ilin inter vortojn, kiuj
finiĝas per vokalo, kaj vortojn, kiuj komenciĝas per vokalo. En la
granda korbo apud si li havas amason da _ŭ_’oj, kaj en multajn
vortojn li metas unu el tiuj _ŭ_’oj post la o kaj kreas diftongon.
El kelkaj vortoj li prenas la _i_ kaj miksas ĝin kun e el la apuda
korbeto, kaj la rezulto estas mallonga sono inter la du, simila al la
angla _i_. Tiun alojan literon li remetas.”

Alarmite mi kuris al la lingvofuŝanto. „Vi ne devas fari tion, la
afero ne estas pardonebla,” mi kriis.

„Ha, vi paroŭlas pe nejpaadoŭnebla fremda-r-akcentoŭ. Vi ĉiam
proŭnoŭncas la _r_. Eniru en la ĉambron kaj aŭdu la pe’fektan
proŭnoŭncadon.”

Mi kuris en la ĉambron. Impona viro venis al mi kaj manpremis. „Mi
boŭnvenigas ven. Ĉi tiej estas bona-r-esperantistoŭ, kiju faros
paroŭladon. Mi studis la lengvon dum kva’dek jaroj. Sidiĝu enter
ni.”

Mi ĉirkaŭrigardis. Ĉeestis deko da personoj sur seĝoj. Ili
interparolis angle. Preskaŭ ĉiuj estis maljunaj. Ĉe unu flanko sur
alte starigita benko sidis dek-du viroj.

„Kiuj ili estas?”

„Ele estas la juĝantoj, kijuŭi prizo’gas, ke neniju estas
kontraŭ nia kara lengvoŭ.”

Mi prezentis min.

„Via noŭmoŭ soŭnas itale. Ĉu vi paroŭlas itale?”

Mi kapjesis. Miaj gepatroj ja estas itallingvaj svisoj el kantono
Tiĉino. La viro komencis aĉe paroli itale. La juĝantaro
ekstariĝis kaj diris angle per unu voĉo: „Parolu Esperante!”

La parolanto stariĝis antaŭ ni kaj komencis:

„Ĉi tijun vesperon mi voŭlas paroŭli pri la stratoj de Plurtown.
En Plurtown estas multaj stratoj, kaj ju pli grandiĝas la urboŭ,
des pli da stratoj estas. Laboristoj......”

La juĝantaro stariĝis kaj diris angle: „Ne estas permesite paroli
pri politiko.”

„Pa’doŭnu men...... Viroj konstruas la stratojn. En la stratoj
estas doŭmoj, le’nejoj, preĝejoj......”

La juĝantaro leviĝis kaj diris: „Ne estas permesite paroli pri
religio.”

„Pa’doŭnu men...... Estas doŭmoj, le’nejoj, sed ne
preĝejoj......”

„Bonege,” diris la juĝantaro.

„Kaj en la stratoj estas lumfostoj, kaj ĉijuvespere venas
lante—”

„La juĝantaro subite stariĝis kaj kun ŝokita mieno kriis angle:
„Ve, fi — vi diraĉis neologismon! _Lante_ ne estas permesita.”

„Sed mi celis diri: ......venas lanternisto por ekbruligi la
lanternojn”, defendis la parolanto.

La ĉeestantaro leviĝis kaj, fingromontrante al la juĝantaro,
akuzis: „Vi faris nepa’doneblan pekon, _vi_ diris neologismon.”

Ĉiu juĝanto konsterniĝis, sidiĝis, kaj longigis la kolon ĝis unu
metro. Sen moviĝi de la benko ili fleksis la kolon kaj kaŝis la
kapon sub la benkoj pro hontego.

La parolanto daŭriĝis: „Nu ĉiju doŭmoŭ estas farita el......
el...... el CEMENT kaj el...... el...... BRICKS kaj la...... la......
la...... e...... Mi vidas, ke ĉejestas unu knaboŭ, kiju nej
komprejnas nian karan lengvon, doŭ kun la pe’mesoŭ de ĉiju mi
daŭrigos angle.”

La knabeto protestis: „Mi bone komprenas.”

La prezidanto patre frapetis la knabeton sur la kapo kaj diris:
„Jes, vi pensas, ke vi komprejnas, sed vi nej komprejnas pri la
Interna-r-Ideo de nia kara lengvoŭ.”

Post la fino de la parolado la prezidanto komencis paroli angle.
Li diris: „Kiel vi scias, ĉiu lernoklaso fiaskis. Ordinare la
lernantoj ĉeestas dum du-tri vesperoj kaj forlasas, antaŭ ol ni
povas klarigi al ili pri la Interna Ideo. Dum la lastaj kvardek
jaroj ni komencis la instruadon de miloj da lernantoj, sed pro ia
nekomprenebla kaŭzo oni ne interesiĝis. Nu, ĉu iu povas sugesti
kiel venigi ilin denove?”

Neniu respondis.

La prezidanto daŭrigis: „Bedaŭrinde ni ne povas revenigi ĉiujn,
sed tio ne estas nia kulpo, ĉar dum la daŭro de kvardek jaroj
multaj mortis. Mi provis paroli al kelkaj ekslernantoj kaj eĉ
salutis ilin per ‚Boŭnan tagon’ aŭ ‚Boŭnan vesperon’ por
interesigi ilin, sed ŝajne ili jam estas tute kontraŭ Esperanto,
eĉ pli ol tiuj, kiuj ne eklernis. La problemo estas ja malfacila,
kaj mi proponas ke ni lasu la solvon al la juĝantaro.”

La juĝantaro elprenis la kapojn el sub la benkoj kaj iris en apudan
ĉambron. Ĉiuj atendis. Post tri horoj ili revenis al la benkoj, kaj
la gvidanto klarigis angle:

„Ni bone konsideris la problemon de ĉiuj flankoj, kaj post plena
enketo ni venis al la konkludo, ke la miloj, kiuj eklernis, estas
granda gajno por la Esperanta movado. Nome ili naŭziĝis tiel funde
pri Esperanto kaj universalaj lingvoj, ke ni povas resti certaj ke
ne estas danĝero, ke iu alia internacia lingvo povos varbi ilin.
Sekve ni konstruis fortegan digon kontraŭ Ido, Bolak, Volapük,
Interglossa, Solresol ktp. Krom tio ni povas fieri (kaj mi diras
tion en plena modesteco), ke miloj da homoj en Plurtown scias diri
‚tabloŭ, sejĝoŭ, tasoŭ kaj libroŭ’, kiuj estas (kiel vi
ĉiuj certe konsentos) tre utilaj vortoj.”

Ĉiuj laŭte kaj longe aplaŭdis, kaj mi vekiĝis. Necesis al mi iom
da tempo por igi naturforma mian buŝon, kiu estis tute tordita.




14. SPERTO SAĜON AKRIGAS.


„Rigardu la standon,” mi diris fiere al Anjo. „Vidu, kiel mi
desegnis ĝin. Majesta, ĉu ne?”

„Je-e-s,” ŝi diris hezite, „sed ĉu ĝi ne povus esti iom pli
bela...... pli ornamita?”

„Eble, sed mi priatentis nur la praktikan flankon. Ornamaĵoj
kaj floroj estas belaj, sed ili ne vendas kuirilojn. Vidu la
servotablon! Ĝi estas tridek futojn longa kaj nur kvar futojn for
de la malantaŭa muro. Tio donos lokon antaŭ ĝi por la publiko,”
mi klarigis. „Kaj la eniro ĉe la dekstra fino de la tablo estas
nur sufiĉe larĝa por enlasi nin flank-ire. Tio donas maksimuman
longecon al la servotablo.”

„Mi esperas, ke mi povos ĉiam pasi tra tiu eniro,” ŝi diris
alude.

„Ho, mi estos singarda; mi ne volas perdi bonan helpantinon, eĉ
provizore.”

„Egoisto,” ŝi riproĉis. „Sed serioze: se kliento formoviĝos
de la tablo sen decidi aĉeti, ni eble devos kuri tridek futojn por
lin kapti kaj konvinki.”

„Ne, Anjo, mi pensis ankaŭ pri tio. Vidu tiun kurtenon, kiu pendas
de la servotablo al la planko: tiun en la mezo, kaj tiun alian ĉe la
maldekstra fino. Tiuj kurtenoj kovras truojn, kaj se ni volas atingi
homon rapide, ni povos trarampi sub la tablo.”

„La supro de la tablo estas mallarĝa. Kial?”

„Por ke ni povu esti pli proksime al la kliento kaj imponi lin. Kaj
la planko niaflanke de la tablo estas iom pli alta. Tio donos al la
vendistoj iom pli da alto, kiu helpos ilin superregi la klientojn.”

„Mi ŝatas la altigitan parton en la mezo de la servotablo kaj la
podion malantaŭ ĝi,” Anjo diris. „Tie vi povas kuiri en plena
vido kaj bone deklami. Ankaŭ la reklamojn mi ŝatas. Ili ja estas
okulfrapaj.”

„Jes,” mi diris. „Grandaj, dikaj literoj, minimumo da
vortoj sen ia ornamaĵo aŭ artismo. Oni aŭtomate legas ilin dum
preterpaso. Pensu, Anjo, ke por vidi kaj legi ĉion en ĉi tiu
grandega foiro necesus semajnoj; do la reklamoj devas esti klaraj kaj
elstaraj.”

„Kial vi nomas ĉi tion stando?” gajis Anjo. „Mi nomus ĝin
kaptilo.”

„Kaptilo aŭ ne, ĉi tiu stando kostas pli ol kvincent pundojn, kaj
ni devas montri profiton en la daŭro de malpli ol unu monato, alie
V.I.K. ne plu entreprenos.”

„Kaj la seĝoj por la rigardantoj?”

„Ne, se ili staros, ili okupos malpli da loko. Cetere, per seĝoj
ni logos ne interesitojn, sed sole homojn, kiuj estas lacaj pro la
longa promenado tra la foiro. Teni la intereson dum pli ol unu horo
estos malfacile; sed mi estas certa, ke mi povos. Mi taŭge spicos la
deklamon per humoro.”

„Mi povus ja aĉeti ŝnuron.”

„Por kio?”

„Por kaptoligi la homojn. Nur tio mankas,” ŝi ŝercis. „Sed
venu, ni iom rigardu la foiron, ĉar morgaŭ tempo mankos por tio.”

Ni iris laŭ senfinaj aleoj da standoj. Ĉiu laboris pretigante la
propran standon. Kelkaj ĵusalvenintoj serĉis sian ‚parcelon’.
Tie kaj tie bazaruloj ĝoje renkontis aliajn kaj fratece blasfemis
komplimentojn aŭ gratulis per insultoj. Aliaj bazaruloj serĉis
laboron aŭ havis mizeran stokon en valizo kaj volis aranĝi luon de
parteto de stando por tie vendi siaĵon. Armeo da laborantoj senĉese
balais la aleojn, kien la standpretigantoj ĵetadis kartonon,
paperon, pajlon ktp. Ni vidis unu-du bazarulojn, kiujn ni konis, kaj
interŝanĝis kelkajn vortojn.

„Jen Frank Potter!” subite diris Anjo.

„Hej, Frank!” mi kriis. „Mi ĝojas revidi vin. Kiel iras
ĉio?”

„Anne! Jock! Kiel vi fartas, fripono? La manon al vi, kison al la
bela Anne!”

Anjo ridis kaj forskuis la kapon de lia atenco. „Nu diru,” ŝi
demandis, „ĉu vi jam riĉiĝis?”

„Nenio nova sur tiu kampo. Mi manĝas, do tio sufiĉas.”

„Kie estas via stando?” mi demandis.

„Ĉi tie — jen ĝi. Nun mi vendas meblociraĵon. Estas bone
ŝanĝi. Proverbo diras, ke ŝanĝo egalas ripozon, do mi decidis
forlasi la gluaĵon por kelka tempo.”

„Oni povas aĉeti meblociron ĉie. Ĉu via marko estas speciala?”
mi interesiĝis.

„Ne, ĝi estas bona, sed ne pli bona ol aliaj markoj.”

„Hm, mi ne pensas, ke vi multon vendos. Homoj ne volas porti
pakaĵojn de varoj, kiujn ili povas aĉeti apudhejme.”

„Estu trankvila! Mi vendos multon. Klientoj ne aĉetas la varon,
ili aĉetas la ‚fabelon’. Kiam ili vidos, kiel facile mi poluras
kaj deprenas ŝajne neforigeblajn makulojn, kaj aŭdos la fabelon,
ili aĉetos...... ne timu. Kaj la ciraĵo ne aspektas ordinara. Ĝi
estas verda, do ĝi nepre devas esti io speciala, ĉu ne? — Ĉu vi
trovis bonan loĝejon?”

„Mezmezan,” mi diris.

„Lastan jaron,” diris Frank, „mia loĝejo ĉi tie havis
bankuvon tiel malgrandan ke, kiam mi eniris, la akvo elverŝiĝis.
Ĉi-foje mi elektis loĝejon kun granda bankuvo; sed domaĝe mi
eltrovis, ke la akvo el la varma krano estas pli malvarma ol tiu el
la malvarma krano. Kaj la dommastrino havas manion pri avizoj. Ĉie,
kien mi turnas la okulojn, mi vidas admonojn. Senfinaj ili estas:
_Estingu la lumon! Tenu la ĉambron orda! Tiru la ĉenon! Ne lavu
ŝtrumpojn en la manpelvo! Viŝu la botojn antaŭ eniro!_ ktp. Mankas
nur: _Metu la lupagon en la pordan leterkeston kaj ne eniru!_”

„Ho Frank, mi denove turnas min al vi por komplezo. Ĉu vi konas
iun taŭgan helponton por ni? Estas multaj, kiuj serĉas laboron; sed
mi ne konas ilin kaj mi timas elekti sentaŭgulon.”

„Bone, Vik, mi klopodos. Kaj la numero de via stando?”

„328, sed kial nomi min ‚Vik’?”

„Vi laboras por la V.I.K.-Kompanio, ĉu ne? Do ‚Vik’! Tiu nomo
estas pli bona ol Jock, estas tro da Jock’oj.”

„Kial ne mia baptonomo, Cezaro?”

„Cezaro? Tio estas nomo de hundo.”

„Ĉu ne ankaŭ de imperiestro?”

„Jes, sed la popolo estas tro malklera por scii tion.”

„Mi ŝatas ‚Vik’. Ĝi estas mallonga kaj senpretenda,”
aprobis Anjo.

„Bone,” mi diris, „Vik ĝi estu. Fakte mi neniam ŝatis
‚Cezaro’, ĉar mi ne bone prononcas la siblajn sonojn.”

„Nu,” diris Anjo, „provizore ni ĝis’as vin, Frank. Ni volas
rigardi la foiron kaj poste ni devas pretigi nian standon.”

Ni laŭiris senfinajn vicojn da standoj kaj gapis interesite. Estis
grandegaj standoj de mondfamaj firmoj, standoj de fabrikistoj kiuj
prezentis per funkciantaj maŝinetoj la fabrikprocedojn de la kruda
stato ĝis la preta artiklo. Estis maŝinoj, kiuj estis pretaj por
montri ŝufaradon, la mekanikan senostigon de fiŝoj, la enskatoligon
de varoj, la presadon de gazetoj, la faron kaj pentron de porcelanaj
vazoj, kaj tiel plu senfine. Estis granda, lukse drapirita halego,
kie reĝine majestaj sinjorinoj montrocele portos laŭmodajn robojn.
En unu halego staris plenampleksaj domoj konstruitaj speciale por
montri la plej modernajn planojn. En alia halo estis granda ĝardeno
kun herbejoj, fontanoj, arte dismetitaj ĝardenfloroj ĉiuspecaj kaj
grandaj, plenkreskaj arboj. Ŝajnis nekredeble, ke oni konstruis
ĉion ĉi tion por nura daŭro de malpli ol unu monato. Fine ni
revenis al nia stando.

Junulo venis al mi kaj diris kun forta irlanda akcento: „Ĉu vi
deziras laboranton?”

„Efektive jes,” mi respondis. „Ĉu iu sendis vin al mi?”

„Ne, mi nur demandas.”

„Kia estis via lasta laboro?”

„Mi laboris en magazeno dum iom da tempo, sed trovis la laboron
tro teda. Antaŭ tio mi estis emajlisto en fabriko, sed la laboro
malutilis mian sanon.”

„Ĉu vi iam ajn eksponis aŭ laboris en foiroj?”

„Ne, nur tiujn du laborojn mi faris. Antaŭe mi studis ok jarojn
por fariĝi katolika pastro, sed ŝanĝis la ideon, antaŭ ol mi
faris la finan voton.”

Mi staris penseme kaj sendecide. Li estis juna, seriozmiena kaj
modeste vestita. Li ŝajnis tre sincera kaj ema labori. „La laboro
en foiroj estas tre streĉa,” mi avertis.

„Oni ofte eĉ ne havas tempon manĝi; mi ne pensas, ke vi estas
tipo taŭga por foiro.”

„Donu al mi la ŝancon! Mi certas, ke mi ŝatos tian laboron. Mi ne
multon pretendas salajre en komenco kaj mi konscience laboros.”

Mi rigardis demande al Anjo, kaj ŝi kapjesis.

„Bone,” mi diris. „Ĉu vi povas komenci nun — helpi al mi
ordigi la standon?”

„Volonte.”

Ni diskutis la laboron kaj la salajron, kaj ĉio estis aranĝita.

„Ho, kio estas via nomo?”

„Michael O’Hara.”

„Bone, Micky, ni komencu.”




15. LI VORTON EN LA POŜO NE SERĈAS.


La sekvintan matenon, dum Anjo kaj mi alproksimiĝis al la enirejo
de la foiro, viro venis rekte al mi kaj etendis la manon. Surprizite
mi akceptis la manpremon. Li tutkore skuis mian manon, metis la
alian manon amikeme sur mian ŝultron, kaj diris: „Vi laboras en
la montrejo, amiko, ĉu ne? Jes, mi sciis tion, sed vi ne ŝvitis
tiom longe kiom mi — ha! — mi povas vidi tion, mia kapo ne servas
nur kiel apogilo por mia ĉapo. Jes, videble vi estas nova bazarulo,
ĉar vi ne kalkulis la fingrojn post manpremo. Ĉiam faru tion post
manpremo kun bazarulo, kam’rado. Eblas, ke vi ne konas min. Ĉiuj
bazaruloj konas Martin Vernon: la plej sperta bazarulo kiun la
montreja mondo iam havis la ŝancon — ne, la _honoron_ — koni. Nu,
amiko, mi volas ke vi faru al mi komplezeton, nur etan favoreton
_entre nous_. Mi estis malsana dum iom da tempo, preskaŭ mi flaris
la violojn de sube, — kaj nun mi bezonas l’ enirprezon, nur kelkajn
rondajn groŝojn, por ke mi trovu laboron. Nu, mi scias, ke vi
ĝojos fari tion, _n’est-ce pas_? Mi redonos la _gelt_’on al vi tiom
senprokraste ke vi pensos, ke vi nur prenis ĝin el unu poŝo por
remeti ĝin en l’ alian. Nu, certe vi donos...... iu ajn povas flari,
ke vi estas tribano nia — jen, vi jam estas preskaŭ mia frato: nepo
de kuzo de onklo de konato! — Kaj ankaŭ via ĉarma edzinet’,” li
pluis, klinante sin ĉe la talio, „ŝi ja estas via edzino, ĉu
ne?” Kaj ĉe mia hezito li tuj aldonis: „Ha, jes, mi komprenas —
ne gravas. Vi devas fieri pri ŝi, danki al la dioj!”

Mi rigardis lin. Li radiis de bonhumoro, estis iom fremdaspekta,
diketa kun lipharoj kaj tufeto da barbo. Li portis bireto-ĉapon,
buntan kravaton, sportjakon, veluran pantalonon kaj brunajn ŝuojn.
Li parolis per granda miksaĵo de slango, en kiu estis la bazarula,
la usona kaj slangoj el diversaj regionoj kune kun fremdaj vortoj.
Kiel multaj bazaruloj li diris efektive ne „bazarulo”, sed
„barzulo” (lange oportuna kripligo).

Je lia tumulta alparolo Anjo kaj mi ekridis.

„Ha, la gaja koro!” patosis Martin. „Kia mizera mondo estus
ĉi tiu globo, se mankus la rido! Venu, Romeo kaj Julieta, ni eniru,
vi ne pentos la donotajn groŝojn, vi vidos min labori, vi vidos min
tondi la ŝafojn. Antaŭen, estimataj, al la giĉeto!”

„Ĉu mi estas via unua ŝafo hodiaŭ?” mi ridis.

„Nu kiaj paroloj, samsortano! Vi ĵetas semojn por rikoltegi,
saĝulo! Neniu jam bedaŭris renkonti Martin Vernon: vi vidos. Per
la vortoj de Julio Cezaro, kiam li ĉarpentis la Trojan ĉevalon:
_Veni, vidi, vici_, — la mondo estas nia ostro, kaj ni elprenos la
perlon!”

Mi pagis por li, montris niajn enirbiletojn kaj eniris. Ni kune iris
al la stando.

„Ha, kuiriloj,” diris Martin. „Mi povus vendi tiujn. Bona
varo kun bona _pluso_. Ili interesas la virinojn. Ĉiam vendu al la
virinoj! Laŭ statistikoj la virino aĉetas okdek procentojn el la
varoj de la lando. Ŝi aĉetas por si, por la hejmo, por la infanoj,
por la viroj...... sed precipe por si.”

„Ĉu vi iam ajn vendis kuirilojn?” mi interesiĝis.

„Kuirilojn? Certe. Mi vendis ĉion. Ne kreskas fungoj sur Martin
Vernon. Se vi volas helpanton, mi prezentas al vi la unuan ŝancon
profiti per mi. Kion vi diras? Mi ’sponos tiujn kuirilojn, kaj vi
bezonos nur krajonaĉi mendojn en la libro tiel fulme, ke via krajono
brulos.”

„Sed ĉu vi iam ’sponis _tiujn_ kuirilojn?” interrompis Anjo.
„Jes aŭ ne?”

„Mi ’sponis multajn kuirilojn, do ĉu gravas, se ĉi tiuj estas iom
aliformaj? Kio estas formo? Ili kuiras sen akvo, do kio? Ne timu, mi
’sponis ĉion de virinaj korsetoj ĝis dentbrosoj por hundoj......
Momenton!” Kaj li forlasis nin kaj kuris al du preterpasantaj
mezaĝaj virinoj.

„Matenon, sinjorinoj! Ĉu vi vidis ĉi tiun kuirilon? Jen la plej
nova, la plej interesa kuirilo en la tuta foiro. Ĝi kuiras sen akvo.
Eĉ por kuiri supon, akvo ne necesas. Tre facile uzeblaj ili estas.
Mi bezonus nur momenton por montri al vi unu. Tiuj kuiriloj estas
nepre necesaj al ĉiu homo, kiu manĝas!” Li parolis flue, kaj
manko de scio ne detenis lin. Li sciis nenion pri la kuirilo kaj
klarigis tute malĝuste, sed tamen en persvada maniero, kaj fine li
eligis mendon, kiun mi skribis en la libron.

„Do,” li diris, „ĉu tio konvinkas vin? Ĉu necesas plu
buŝaĉi?”

„Jes, sed estis iom da bonŝanco tie,” mi komentis. „Tamen mi
dungos vin, sed mi devas instrui vin pri la kuirilo, ĉar kelkaj el
viaj diroj hirtigis miajn harojn!”

„Eĉ Kolumbo ne konstruis Amerikon en unu tago, sed detaloj estas
ja nur detaloj: ne zorgu.”

Micky envenis, kaj mi prezentis Martin al li. Ili parolis iomete, kaj
Martin diris: „Vi estas irlandano? Honoron al vi: vi venas de la
lando de Shaw. Jen cinikulo kiu scias ridi pri ĉi tiu straba mondo!
Mi tranazis ĉiujn liajn verkojn. Micky, knabo, mi estas kontenta
nomi vin kam’rado.”

La vizitantoj komencis enveni bonnombre, kaj mi komencis eksponi. Ni
ne vendis tiom, kiom mi atendis. La tri helpantoj bone laboris. Micky
laboris kviete, klarigante. Lia sincera maniero trafis. Ankaŭ Martin
bone parolis, sed li iom tro parolis kaj li enkondukis apartaĵojn,
kiuj ne rilatis al la objekto, sed mi ne estis malkontenta pri li.

Mi telefonis al la direktoro de V.I.K. kaj sciigis lin pri la vendoj
kaj la dungitoj. Plaĉis al mi, ke la direktoro lasis ĉion en miaj
manoj. Tio permesis al mi disponi libere, kvazaŭ _mi_ estus la
estro. Mi cedis iom da antaŭpago al Martin, kaj de tempo al tempo
li iris al bufedo por trinki iom da biero, sed li ne trinkis tro.
Ni kaj Micky ne trinkis alkoholaĵojn krom dum okazoj de societemo.
Ni tri ne iris manĝi plenan manĝon sed kuris intertempe aĉeti
teon aŭ kafon kaj buterbulkojn. Je la fino de la unua tago ni ĉiuj
estis lacaj, escepte de Martin, kiu havis grandan energion, kaj liaj
babilado kaj intertempaj spritaĵoj tenis nin gajaj.

„Ne multaj vendoj, sed ne malbone,” mi diris al ĉiuj.

„Ne turmentu vian pensilon,” diris Martin. „La unuaj tagoj en
montrejo estas ĉiam malfacilaj; sed ni bone vendos, nur aŭskultu al
via onklo, kiu neniam eraras! — Kaj vi, Micky, vi estas tre honesta
knabo, sed kiam mi demandas vin antaŭ la kliento, kiom da kuiriloj
restas, vi devas diri ne ‚multaj’, sed ‚nur du-tri’! Tio igas
la klienton aĉeti pro timo, ke la stoko elĉerpiĝos. Micky, mia
filo, vi lernos. Bonulo vi estas — sed ne sanktulo. Mi spionis vin
senvestigi belan sinjorinon per viaj okuloj...... Ŝi estis edzino,
sed tamen adulto brilis en viaj lampoj!”

Micky ridis iom honte, kaj Anjo admonis: „Nu Martin, kiaj diroj! Vi
ofendos Micky.”

„Ne,” li respondis, „mi ofendas neniun, ĉar mi nur diras kion
mi pensas. For la hipokriton! — Cetere moraleco nur dependas de
geografio. Kio estas maldeca ĉi tie, estas deca aliloke. La tuta
mondo havas apetitojn, sed oni volas doni pli da graveco al unu
apetito kompare kun alia.”

Evidente Martin ne timis tuŝi iun ajn temon, kaj baldaŭ ni ekvidis,
ke sub la blago kaj fanfarono li portas ankaŭ trajton de humana
sincero.

Ni foriris el la foirhalo kaj ekiris malsupren sur la ŝtuparo,
kie puŝiĝis granda amaso da hejmiranta publiko. Iom antaŭ ni
iris virino kun trijara infano, kiu pene stumblis apud la patrino,
sin kroĉante al ŝia jupo. En la brakoj la virino portis dorlote
hundeton. Senhezite Martin paŝis al la virino kaj diris: „Pardonu,
sinjorino, _ĉu hundeton vi naskis_?” Kaj tuj kun konsterna arogo
li elprenis el ŝiaj brakoj la hundeton, metis ĝin sur la teron,
poste levis la infanon kaj metis ĝin aplombe en ŝiajn brakojn. Kun
ĝentila kapklino al la mirfrapita virino li revenis al ni kaj tuj
komencis vigle paroli pri indiferentaj aferoj, kvazaŭ por ne lasi
al ni la eblon komenti lian donkiĥotan agon.

Kurioza homo, mi pensis. Sed nepre simpatia.




16. MALSAĜULOJ KRESKAS MEM, SEN PLUGO KAJ SEM’.


Post du tagoj mi permesis al Martin eksponi. Li multe parolis kaj
amasigis grandan aron da personoj, sed li tro deiris de la temo. Li
havis bonan spriton kaj ofte ŝercis por distri sin mem. Lia humoro
ofte estis cinika aŭ nekomprenebla por la ĉeestantoj. Mi memoras,
ke li foje tenis terpomon en mano dum ekspono kaj diris: „Jen
terpomo, ordinara terpomo — sed ĉu vi scias kiel oni nomas ĝin en
proleta Whitechapel?...... Terpomo! Ha, sed en aristokrata Park Lane,
ĉu vi scias kiel oni nomas ĝin tie?...... Terpomo!”

Liaj eksponoj rikoltis mendojn; ĉiuokaze mi ne estus povinta fari
mem ĉiujn eksponojn. Ĉiam interesis min la homamasa psikologio.
Ofte, kiam mi komencis eksponi, homoj ariĝis, sed je kelkfuta
distanco, lasante duoncirklon da spaco antaŭ mi. Nu, estis necese
ke la aro staru dense ĉe la servotablo, por ke ili tenu unu la
alian kunpreme; alie, se restas libera spaco, unu-du eliros kaj tio
komencos ĝeneralan forlason. Mi ne troigas dirante, ke eĉ tusado
aŭ rido povus kaŭzi moviĝon, kiu igos ĉiujn foriri de la stando.
Sed por logi la homojn pli apuden mi devis elpensi taktikojn.

Mi komencis kutime per simpla ĝentila peto, ke oni venu pli
proksimen, „ĉar estas malfacile krii kontraŭ la bruo de la
foiro”. Tio malofte sukcesis. Post tio mi provis po-iome
mallaŭtigi la voĉon tiel, ke la homoj ĉe la ekstera rando devis
antaŭenklini sin por aŭdi. Kiam mi juĝis ke la hompremo sufiĉas,
mi petis denove, kaj tio foje sukcesis, ĉar la unua vico estis
preskaŭ puŝita antaŭen. Se ankaŭ tiu provo estis senrezulta, mi
provis kaŭzi alproksimiĝon per la diro, ke „la malapuduloj ne
povas bone vidi”. Tio ofte sukcesis, ĉar tio tuŝis ilian senton
de ĝentileco kaj donis al ili la ĝenan impreson, ke la okuloj de
la poste-starantoj estas fiksitaj sur ilia nuko. Kiel lastan rimedon
mi uzas ĉi tiun: mi miele-dolĉe kaj karese petas, ke ili bonvolu
pliproksimiĝi, kaj tuj post tio subite, per akra laŭtkriego,
mi bojas aŭtoritate: „_Venu antaŭen!_” La ŝoko skuas la
grupon kaj kaŭzas ekmovon, kaj tuj mi ĝentile aldonas: „Dankon,
dankon!” por ke ĉiu pensu, ke mi dankas proksimiĝantojn. La
rezultanta moveto fariĝas movo, kaj jen ili aŭtomate kaj paŝete
komencas alveni kvazaŭ paralizitaj marionetoj.

Antaŭ ol elpreni la pretajn manĝaĵojn el la kuirilo, mi ĉiam
invitas la aŭdantojn fari demandojn. Tiujn demandojn mi ŝatas, ĉar
mi neniam scias kion atendi. Ofte estas uloj, kiuj volas perpleksi
aŭ embarasi la eksponiston. Sed tiu, kiu estas sperta, povas ĉiam
respondi rekte kaj turni eĉ malfavoran demandon al gajno. Mi trovis,
ke dum la ekscito de la eksponado la menso estas pli vigla kaj la
preta respondo saltas al la lipoj. Foje okazis, ke mi pensis pri
la ekspono, dum mi sidis en loĝejo. Iu probabla demando venis al
mia menso, kaj mi cerbumis por trovi taŭgan respondon, sed mi tute
ne povis. Post duonhoro da pensado mi rezignis trovi solvon, kaj
restis nur esperi, ke neniu demandos. Sed poste en foiro okazis,
ke kuracisto faris tiun saman demandon. La respondo tuj venis al
mi, kaj ĝi estis tute trafa kaj ĝusta — respondo, ne nur momenta
elturniĝo. Demandoj estis ofte nekoncizaj kaj ne klare vortigitaj.
Mi ĉiam ripetis la vortojn de la demandanto kaj, se necese, netigis
ilin, ĉar oni ne povas bone pritrakti nebulan diraĵon. Post tio mi
donis aliajn ekzemplojn aŭ klarigojn favorajn al la demandanto, kaj,
fortiginte kaj konkretiginte lian punkton, mi trafe nuligis ĝin.

Estas simpla afero eviti rektan respondon aŭ moki, aŭ eĉ insulti
kontraŭulon aŭ plendanton. (Ne gravas, kiom bona la artiklo estas,
ĉiam troviĝas iu, kiu trovas manieron stulte misuzi ĝin, kaj
revenas por plendi.) Se eksponisto mokŝercas kontraŭ plendanto,
la ceteraj ridas, kaj la demandinto estas tiel silentigita. Nur
bazarulo, kiu ne konas sian metion, tion faras, ĉar oni venkas nur,
kiam oni vendas, ne kiam oni batas per fi-taktiko.

Ekzemple: unu bazarulo, kiu krude eksponis specon de bakforno, kiu
estis multekosta kaj farita el malfortika metalo, trovis sin foje sub
la bombardado de plendantino. La jena vortlukto okazis:

Ŝi: „Mi aĉetis unu el tiuj fornoj antaŭ unu jaro, kaj la supro
tute tordiĝis, kaj mia edzo diras, ke ĝi valoras neniom.”

Li: „Per kia rajto via edzo arogas al si kritiki mian fornon?”

Ŝi: „Per la rajto de sia profesio. Li estas diplomita
inĝeniero.”

Li: „Do diru al li, ke li faru novan supron por la forno!”

La respondo estis lerta, kaj ĉiuj ridis, sed la bazarulo vendis
nenion ĉe tiu ekspono. Sperta bazarulo respondus eble tiel:
„Sinjorino, vi estas tre bonŝanca!” (Tio tenas kaj interesas
la aŭdantaron, ĉar ili scivolas pri la ŝajna kontraŭdiro.) La
bazarulo daŭrigas: „Jen la avantaĝo, kiam oni aĉetas garantiitan
artiklon de bondigna firmo kiel la mia. Vi ĉiuj komprenas ke, inter
miloj da ekzempleroj, unu povas esti difekta. Foje mi konis personon,
kiu aĉetis altkostan horloĝon. Tiu horloĝo ne bone funkciis,
sed la marko estis bona — nepre bonega, mondkonata marko; tamen
jen okazis, ke el miloj unu estis malbona. Tio povas okazi; fakte
mi asertas, ke tio ne povus ne okazi. Sed vi, sinjorino, estas ja
bonŝanca. Simple sufiĉas, ke vi venu al mi post ĉi tiu eksponado
kaj mi donos al vi novan aŭ, se vi preferas, mi redonos al vi la
plenan prezon. _Jes, gesinjoroj, ĉiam aĉetu bonan varon ĉe bona
firmo!_” Kaj lia parolado venigus mendojn, ofte pli, ol se la
plendo ne okazus. Ĉu la bazarulo poste ja donus novan fornon aŭ
redonus la monon, estas tute alia afero. Li eble trovus pretekston
por ne redoni ion ajn.

Mi konatiĝis kun multaj bazaruloj en la Londona foiro, kaj preskaŭ
ĉiuj faris rakontojn pri la agoj de Premo. Ŝajne li postlasis
spuraron da trompaĵoj. Li trompis la firmon, por kiu li laboris,
la magazenon, en kiu li laboris, la butikistojn en la urbo, kie li
troviĝis, kaj la kunlaborantojn kaj konatojn. Neniu komprenis, kial
li ne estas malliberigita. Unu eksponisto diris, ke en alia foiro
lia firmo ricevis leteron de kliento demandanta, kial la hamako,
por kiu li pagis ĉe la foiro, ne estas liverita. La firmo ne povis
trovi la mendon. Enketo sekvis, kaj rezulte oni eltrovis kio estis
okazinta. Estis jene. La plendanto staris ĉe la stando rigardante la
ĝardenmeblojn, kiam viro, supozeble komizo de la firmo, alparolis
lin. La „komizo” vendis al li hamakon, por kiu li pagis sep
pundojn. Tio okazis dum la foresto de la vera komizo. La firmo neniam
malkovris, kiu la trompulo estis; sed la priskribo fingromontris
al Premo, kiu laboris ĉe apuda stando. Tamen kaj malgraŭe, la
firmoj ofte redungis Premon, ĉar li sciis vendi superordinare bone.
Mi vidis Premon en la Londona foiro laborantan por la sama firmo,
kiun li trompis en Edinburgo. Oni diras, ke la firmo faris kun li
aranĝon, ke li pagu la ŝuldon iom post iom el sia salajro.

Multaj bazaruloj konis Martin, kaj ĉiuj diris, ke li estas bonulo
malgraŭ sia fanfarona kaj nedeca maniero paroli. Kelkaj opiniis, ke
li estas judo, sed tion mi dubas, ĉar li foje ellasis al mi, ke lia
vera nomo estas Vernon Ramsbotham. Tiu nomo estas tipe nordangla, sed
ne tia nomo, kian judo prenus al si. La pasinteco de Martin estis
mistero. Oni sciis, ke li multe vojaĝis kaj iam loĝis en Parizo,
eĉ iom parolas la malaltklasan Parizan dialekton; sed neniu sciis,
per kio li vivis tie. Neniam mi renkontis iun, kiu legis tiom da
gravaj libroj sen plenkompreni ilin. Li legis ŝajne pri ĉiu temo
kaj konis skize la plimulton da verkoj. Unu-du fojojn mi iris kun li
al kino, kaj ofte en mezo de serioza filmo, se io impresis lin kiel
banala aŭ komika, li eksplodis per laŭta rido kaj havis nenian
hontemon tiel agi. —

Venis sabato, la lasta tago de la foiro. Je la finhoro, la deka,
ĉiu komencis paki la varojn kaj rekvizitojn kiel eble plej rapide.
Laboristoj ĉiuspecaj komencis malmunti la tutan foiron, kaj antaŭ
la okuloj la granda foiro komencis rapide degeli. Estis interesege
vidi la rapidan dismembriĝon. Ekstere viciĝis pli ol milo da
ŝarĝaŭtoj ĉiuspecaj. Ĉiu strato kaj strateto en la ĉirkaŭaĵo
estis borderita de ŝarĝaŭtoj. Ili moviĝis intermite al la grandaj
porvaraj enirejoj. La lasta atingos la enirejon eble dek horojn
poste.

Lacaj kaj kontentaj ni lasis la prete pakitajn aĵojn ĉe la stando,
por ke oni ilin kolektu la sekvontan tagon. La foiro estis sukcesa.
Ni bone enspezis. Lunde matene ni devos veturi al Bristol, kie
malfermiĝos foiro je merkredo.

Dimanĉon mi revenis al la preskaŭ malplena halego por kolekti
kelkajn aĵojn, kiujn ni intencis kunporti al Bristol. Mi konstatis,
ke mankas du siteloj kaj fasko da blankaj jakoj kaj antaŭtukoj.
Mi koleriĝis pri la ŝtelo. Mi vidis du detektivojn, kiuj staris
proksime. Mi vokis ilin.

„Mankas siteloj kaj tolaĵoj ĉi tie. Ĉu vi ne povas pli bone
gardi?” mi koleris.

Ili ridis kaj flegme diris: „Ĉu nur tio?”

„Ĉu ili estis valoraj aŭ ne, la afero estas ĝene maloportuna.”

Unu detektivo diris: „Aŭskultu, konsideru vin bonŝanca, perdinte
nur tion. Ni ja gardas; sed komprenu, ke tra la tuta nokto personoj
elportas varojn por plenigi ŝarĝaŭtojn. Ni ja ne povas postuli,
ke ĉiu malpaku ĉion kaj pruvu, ke ĉiu objekto apartenas al li!
Ĉu vi ne komprenas, kiel malpraktike ridinda tio estus? Cetere
tio postulus monatojn! Ĉi-nokte iu ŝtelis keston da binokloj,
kiuj valoras mil pundojn. Unu matenon kelkaj laboristaspektaj viroj
venis en la foiron kaj forportis de stando altvaloran fortepianon.
Multaj vidis ilin; sed, ĉar venditaj pianoj estas ofte forportataj
por livero al kliento, neniu atentis. Sed la plej aŭdaca ŝtelo
okazis hieraŭ nokte, unu horon post la fermo de la foiro. Du
firmdirektoroj staris sur la propra stando trinkante glason da
viskio, kiam du ‚laboristoj’ petis, ke ili volu kompleze veni
for de la stando, dum oni deprenos la grandan tapiŝon, sur kiu ili
staris. La direktoroj flankenstaris, dum la du ŝtelistoj rulis kaj
forportis la tapiŝon. La ŝtelo ne malkovriĝis, ĝis la veraj
transportistoj envenis du horojn poste.”

„Nia laboro ne estas tiel facila, kiel oni pensas. Ŝtelistoj
estas lertaj kaj aŭdacaj. Ridiga ŝtelo okazis antaŭ nelonge.
Ni kaptis aŭtomobil-ŝteliston. Li estis bone konata de ni. Mi
parolis al li kaj demandis; ‚Kial vi ŝtelis tiel arkaikan aŭton?
Tion vi ne kutimas fari. La ŝtelita aŭto ne valoris la penon,
ĉu?’ La ŝtelisto respondis: ‚Kredu min, mi ne vere ŝtelis
ĝin. Okazis jene. Mi laŭiris straton kun amiko, kiam ni preterpasis
aŭtomobilon. Mia amiko diris: Jen aŭto, kiun vi ne povas ŝteli!
Mi rigardis. Tie estis aŭto fiksita per ĉeno, kiu iris tra la rado
kaj ĉirkaŭ lampfosto. Por forviŝi tiun ofendan malgrandigon de
mia povo, mi entreprenis la ŝtelon. Mi simple deprenis la ĉenitan
radon, almetis la kromradon kaj forkondukis la aŭton.’ Amuzis min
imagi la surprizon de la aŭto-posedanto, kiam li revenis por retrovi
sian maŝinon kaj ekvidis sian radon ĉenita al la lampfosto!”
finis la detektivo.

Mi iris al la loĝejo de Martin por ekscii, ĉu li decidis veni kun
ni tri al Bristol. Jam plurfoje mi demandis lin pri tio; sed li
respondis, ke li ne certas.

Mi eniris lian ĉambron. Neniam mi vidis tiom da malordo. La planko,
la mebloj, ĉio estis plena de libroj, gazetoj, paperoj, malpuraj
vazoj kaj vestoj. Estis multaj libroj.

„Antaŭen, Vik, envenu!” li diris, gestante enirige. „Bonvenon
en mia kastelo! Deprenu la pezon for de viaj piedoj!” kaj, vidante,
ke ne estas libera seĝo, li per mansvingo ŝovis librojn de sur
seĝo sur la plankon. „Mankas via ĉarmulino — kial?”

„Mi venis rekte de la foiro. Ŝi estas hejme, pakante la valizojn,
ĉar ni devas iri al Bristol frumatene. Nu, Martin: Ĉu vi decidis
veni aŭ ne veni? Ni devas scii.”

„Bedaŭrinde ne. Ŝiras mian koron, sed mi devas iri al alia
loko.”

„Ĉu ĉe ni ne sufiĉas la pago?”

„Ta, ta — kia diro! — ĝi pli ol sufiĉas. Ne temas pri la laboro
aŭ la _gelt_’o. Sed mi devas viziti mian idon, kaj post tio mi devas
nepre forvojaĝi por fari ion farendan.”

„Tio estas surprizo: mi ne sciis, ke vi havas filon.”

„Jes, mi ja edziĝis. Mi estis juna tiam — nura flavbekulo. Ni
estis feliĉaj — turte feliĉaj; sed unu tagon ŝi malaperis kiel
vaporo. Ŝi forkuris kun iu alia. La afero estis tute neatendita kaj
sen klarigo. Mi ne plu eĉ flaris ŝin. Tia estas la vivo, Vik. Tamen
nun mi estas kontenta — mi veturas malpeze. Mi vivas laŭ mia gusto,
sen devoj kaj sen tiuj fadenetoj, katene fortaj, per kiuj la virinoj
nin ligas. Se mi ekvolas ien iri, diablo, mi iras. Nek Dio nek tondro
min deturnos. Miaj libroj min distras, la mondo min amuzas......
Do, kam’rado, _adios_ kaj _a rivederci_ — kiam ajn la vento nin
kunpelos.”




17. FRIPONO ĈIE SIAN NOMON SKRIBAS.


La laboro en Bristol ne estis tre streĉa, la negoco estis bona. Ni
spertiĝis kaj lernis pli bone helpi unu la alian. Por ŝpari tempon
kaj pli efikigi niajn klopodojn, ni iniciatis kodvortojn.

Se ekzemple mi nescie malŝparas tempon parolante al aĉetinto, kaj
Micky rekonas lin, li tuj avertas min per kodvorto glate enŝovita
en frazon, kaj, avertite, mi kiel eble plej baldaŭ forlasas la
aĉetinton kaj ekkroĉas min al iu alia. Aŭ se mi estas okupita kaj
vidas iun, kiun mi juĝas kiel aĉetonton, kodvorto tuj sciigas tion
al Micky aŭ Anjo. Simile, alia kodvorto sciigas, ke venas iu por
plendi, kaj la avertito kondukas la plendanton flanken kaj helpas al
li, sed for de la aŭdpovo de aliaj, interesiĝantaj pri la kuirilo.

Iufoje okazas, ke mankas tempo plenkuiri la manĝaĵon, eble ĉar la
homoj malpaciencas. En tia okazo la eksponisto diras la kodvorton,
ĉu flanken, ĉu en sia deklamado. La helpantoj do estas pretaj
klopodi, ke neniu gustumu la koncernan manĝaĵon, kiu ne estas
plenkuirita. Oni ne povas forkaŝi ĝin, ĉar tio logas nedeziratan
atenton, sed per ĉiaj ruzoj la nekuiritaĵo estas gardata. Se
iu volas ekzemple gustumi nekuiritajn cepojn, la helpanto diras:
„Certe!” — kaj kvazaŭ miskomprene li donas terpomojn aŭ
karotojn kaj sinsekve puŝas aliajn manĝojn al la enketanto tiel, ke
li hontas insisti pri la cepoj.

Ni ankaŭ spertiĝis elekti personojn, kiuj valoras la alparolon
post la eksponado. Per la maniero, laŭ kiu homo rigardas kuirilon,
ni divenas, ĉu li jam aĉetis, nur scivolemas aŭ estas aĉetema.
Ankaŭ ĉe interparolo ni tuj sondas lian kvaliton. Nesperta vendisto
eble parolas al virino, kiu jesas ĉion diritan kaj interrompas lin
per: „Ĝi estas mirinda kuirilo — ĉiu devus posedi ĝin” ktp.,
kaj tiaj diroj igas la nespertulon pensi, ke vendo estas certa. Sed
la sperto instruas alie. Persono, kiu pensas pri aĉeto, ne tiom
malkaŝe vidigas sian intereson, sed dubas, demandas kaj ĝenerale
certigas sin pri la artiklo, antaŭ ol findecidi.

Sed malgraŭ sperto kaj hardo oni povas eraregi. Okazis al mi foje,
ke mi troviĝis en foiro, kiu fiaskis. Preskaŭ neniu envenis, kaj ni
ne povis kuir-eksponi pro manko de publiko. Venis al mi maljunulino
enketante. Mi bone konis tiajn virinojn, kaj mi juĝis ke laŭtipe
ŝi volas nur vante demandadi kaj doni senfruktan laboron. Mi ne
povis komenci kuiradon por unu persono, kaj cetere mi taksis tiun
eksmode vestitan virinon ne inda por serioza konsidero. Mi nur
klarigis skize kaj rapide kaj takte forregalis ŝin. Kelkajn tagojn
poste envenis sinjoro kun sinjorino. Mi povis vidi, ke ili estas
altklasaj, kaj ke kun ili la tempo ne estus malŝparata. Mi ne povis
kuiri manĝon por du, sed mi bone eksplikis al ili la kuirilon.
Ili decidis aĉeti, kaj pagis per ĉeko prete enskribita kaj
nomsignita...... de la eksmodulino! La eksmodulino estis princino,
kaj la du ŝikaj gesinjoroj estis...... ŝiaj kuiristino kaj
ĉefservisto!

Ne estis foiroj dum iom da tempo post Bristol, kaj estis aranĝite,
ke ni iru dise eksponadi en magazenoj. Prepare al tio mi instruis
al Anjo kaj Micky, kiel eksponi, kaj donis al ili okazon praktiki.
Eksponado en magazenoj estos pli facila pro manko de bruo, de
konkurantoj kaj de forlogaĵoj por la klientoj.

Post la fino de la Bristola foiro ni adiaŭis kaj disiris al malsamaj
partoj de la lando. Por mi estis aranĝita vico da butikoj en
provinco Cornwall. Estis hela printempa vetero, kaj tiu parto de
Anglujo estas bela. Tie ne estas fumo el fabrikoj, nek daŭra bruo de
trafiko, nek senĉese rapidantaj homoj, kiuj iras, trapuŝante sin
kubute tra amaso, kvazaŭ ĉiu minuto devas esti streĉe eluzata.
Male. La serenaj urbetoj kaj vilaĝoj, la malgrandaj, zigzagaj
stratoj, la malnovaj pitoreskaj domoj donas senton de ripozo kaj
kontenteco. Ĉe la marbordaj vilaĝoj, fiŝkaptistoj staras trankvile
parolante, aŭ prizorgas siajn fiŝretojn, boatojn ktp. La rokeca
marbordo kaj belaj golfoj kaj havenoj prezentas belegajn bildojn,
kiuj logas artistojn el ĉiuj partoj de la lando. La pura aero estas
vera regalo post la sufoka, polvoŝarĝita aero de la foiroj.

Mi atingis la unuan urbon Falmouth, serĉis loĝejon, iris al
la feraĵbutiko por prezenti min, poste iris al butiko de apuda
buĉisto por aranĝi la regulan liveron de viando. Mi klarigis, ke
estus pli oportune por mi, pagi la kalkulon je la semajnfino. La
buĉisto estis afabla, sed diris ke li bedaŭras, sed estos necese,
ke mi pagu kontante. Mi diris, ke mi povos fari ankaŭ tion, sed
estus pli oportune havi ĉiujn aĉetojn sur unu konto, ĉar tiel
mi povus sendi la fakturon pri la suma elspezo al mia firmo por
ricevi la repagon. Alie mi povus facile forgesi elspezojn aŭ perdi
kvitancojn. Sed la buĉisto sin tenis marmore al sia kondiĉo. Lia
malfidemo iom surprizis min, sed mi konsentis pagi kontante. Sed
ĉe la legomvendisto kaj la spicisto okazis la samo. Mi reiris al
la feraĵisto kaj sciigis lin pri la suspektemaj butikistoj en
Falmouth. Li simple respondis: „Premo eksponadis ĉi tie antaŭ du
semajnoj.”

Domaĝe. Mi eksciis, ke Premo travicis la samajn urbojn, kiujn mi
devos viziti.

La feraĵisto rakontis al mi multon pri la fifaroj de Premo, tamen
li ne malŝatis lin. Estis io ĉe tiu homo. Mi neniam eltrovis
kio. Certe ĝi ne estis io ŝatinda, videbla por iu, kiu konis lin
supraĵe, kiel mi lin konis. Ofte dum la eksponado Premo subite
forlasis ĝin, dirante al la sidantaj homoj: „Pardonu min —
la telefono!” kaj foriris al la trinkejo. Kelkfoje li revenis
duonhoron poste. Antaŭ la komenco de eksponoj li aĉetis vazojn
da marmelado, deprenis la etikedon kaj diris, ke li konfitis la
marmeladon per la kuirilo _en la vitra vazo_. Ĉiu miregis kaj
demandis, kiel tio estas ebla. Premo klarigis, ke li verkis valoran
libron pri tiu nova metodo, kaj ke al ĉiu, kiu aĉetos kuirilon,
oni sendos ekzempleron kiam la libro estos presita. La klientoj poste
ĝenis la feraĵiston, petante la libron, kiu ne ekzistis. Kiam
Premo forlasis la butikon, li ŝtelis kuirilon kaj provis vendi ĝin
malkare. Li ne trovis aĉetanton, do li ŝanĝis ĝin kontraŭ hundo
kaj vendis la hundon por kelkaj ŝilingoj.

Kiam mi estis preta forlasi la butikon por iri al Truro, la
feraĵisto donis al mi ĉekon, kaj antaŭ ol mi povis demandi la
kialon, li diris: „Premo klarigis al mi, ke estas kutime doni
kvinprocentan kurtaĝon al eksponistoj.” Mi diris nenion krom
„Dankon!” kaj enpoŝigis la ĉekon. Eksponistoj estas ja pagataj
salajre kaj kurtaĝe de la firmo kaj ne devus ricevi ion de la
butikistoj. En ĉiu vizitata urbo en Cornwall mi trovis suspektemon
ĉe butikistoj kaj ricevis kurtaĝon, kie mi laboris.

Post la Cornwall’aj eksponoj mi devis iri al granda magazeno en
Londono. Tie la amaso da reguloj incitis min. Por ĉiu ago estis
bridaj reguloj. Por forporti simplan propran pakaĵon, oni devis havi
rajtigon de tiu kaj tiu, ĝis naŭzo.

Unu tagon envenis judo kaj demandis min, kie troviĝas la faka ĉefo.
Mi informis lin, kaj li dankis min. Mi vidis lin plurfoje kaj sciis,
ke li iel negocas. Ni kutime interparolis kaj du-tri fojojn ni iris
kune manĝi en la magazena restoracio. Li rakontis pri si mem.

Lia negoco estis iri al magazenoj aŭ alispecaj komercejoj kaj
entrepreni vendon de varoj, kiujn la magazeno aŭ komercisto ne povas
vendi. Li ricevis pagon per procento de la vendoprezo.

Foje li iris en magazenon kaj aŭdiencis kun la fakestro de la
bazara fako en la subtera etaĝo. Tiu havis malkarajn gramofonojn,
kiujn li ne povis vendi. La judo entreprenis vendi ilin. Post du-tri
tagoj la judo revenis al la estro kaj sciigis lin, ke la gramofonoj
estas venditaj. Kiam la bazarestro demandis, kien liveri ilin, la
judo respondis: „Al la muzika fako en la tria etaĝo.” La afero
sukcesis, kaj li ricevis la procentaĵon. Io tia povas okazi, ĉar
ĉiu fakestro sin okupas ekskluzive nur pri sia fako!

Alian fojon la judo kun kolego aĉetis mil fotomaŝinojn po unu pundo
el Ameriko. La fotomaŝinoj estis videble tre bonaj kaj valoris
plurfoje tiun prezon. La du kolegoj vendis la tuton al iu magazeno
po du pundoj por maŝino. Tio donis mil pundojn da profito. La paro
iris al trinkejo por festi la bonan negocon, kaj de tie iris al la
hejmo de unu el ili por sciigi la edzinon. Sed la edzino diris, ke
la magazeno telefonis, ke oni tuj telefonvoku la direktoron. La judo
tion faris.

„Kie oni povas trovi konvenajn filmojn por la maŝinoj?” demandis
la direktoro de la magazeno.

„Nu...... ie ajn,” respondis la judo necerte.

„Do trovu la filmojn, kaj ni aĉetos!” diris la magazenestro.

La paro eliris kaj traserĉis Londonon, sed ne povis trovi filmojn
taŭgajn por la maŝinoj. Diable! la filmoj havis specialan formaton!
— jen estis la tubero en la afero; jen kial la maŝinoj estis tiel
malkaraj! Ili kablis al Ameriko kaj ricevis la respondon, ke la firmo
bankrotis kaj la filmoj ne plu estas akireblaj. Ili cerbumis kaj
zorgumis pri la afero. „Jen bela kaĉo,” diris unu al la alia.
Sed solvo ekbrilis al ili. Ili prenis aŭtomobilon kaj laŭiris
ĉiujn troveblajn lombardistojn en Londono, Brighton kaj aliaj
proksimaj urboj, lombardis ĉiun maŝinon aparte por 25, 30 kaj eĉ
35 ŝilingoj — kaj post tio eĉ vendis kelkajn el la lombard-biletoj
por kelkaj ŝilingoj.

Alia komerco, kiun ili faris, estis aĉeti malaktualajn
gramofon-diskojn ĉe fabriko po du pencoj, dum la regula prezo
de diskoj estis po unu ŝilingo. La judoj sendis la diskojn al
Nederlando, kie la anglaj arioj estis aktualaj, kaj bone profitis.
Sed inter tiuj malkaraj diskoj (amase aĉetitaj) estis kelkaj, kiuj
enhavis paroladojn. Nu, tiuj ne estis vendeblaj en Nederlando. La
problemo do restis: kiel enspezi ankaŭ per tiuj diskoj. Kaj solvon
ili trovis.

Ili eksciis jenon: Se butikisto ne sukcesas vendi ĉiujn diskojn,
la firmo reprenas dek el cent kaj redonas la pagitan prezon (po unu
ŝilingo). Do la judoj simple vendis tiujn senutilajn diskojn po ok
pencoj al butikistoj. Tiuj resendis ilin al la fabriko kaj ricevis po
unu ŝilingo. La judoj reaĉetis la samajn diskojn ĉe la fabriko,
kaj jen la vendo kaj aĉeto de la diskoj daŭradis en magia rondo.
Fine la fabrikantoj malkovris la manovron. —

Mi finis la tagan laboron je la sesa, kaj unufoje semajne mi havis
duontagan libertempon. Unuavide tio ŝajnis ege preferinda ol labori
ĝis la deka, kiel en foiroj, sed male mi spertis solecon dum la
liberaj horoj. Mi distris min per promenoj tra la Londonaj stratoj,
vizitoj al muzikhavaj kafejoj kaj maloftaj vizitoj al kinoj, sed mi
sentis tiun solecon, kiu estas eĉ pli forta inter homamasoj. Mi
decidis serĉi amikon. Sed en Londono tio estas pli malfacila ol en
malgrandaj urboj. Estas malmultaj hejmoj en la centro de Londono, kaj
la granda plimulto de la laborantoj en la magazeno loĝis kilometrojn
for el la centro, kaj post la laboro ili rapidis hejmen per buso,
subtera fervojo aŭ trajno.




18. GAJA DUOPO.


Post kelkaj tagoj mi amikiĝis kun Benjo. Ŝi sidis proksime al mi
en budeto, kaj ŝia laboro estis respondi al demandoj de klientoj:
informi kie oni povas aĉeti tion kaj tion, montri la vojon al
diversaj fakoj ktp. Post la laboro ni ordinare eliris kune. Ŝi estis
tre sprita kaj gaja, kaj mia humoro aŭtomate respondis al ŝia. Ŝi
estis tia, ke post unu-du renkontiĝoj mi sentis, kvazaŭ mi konus
ŝin jam de jaroj. Brak-en-brake ni iris kien la momenta prefero
pelis nin, kaj ni babilis, interspritis, ŝercis kaj ridis, kvazaŭ
ni estus la solaj homoj en Londono. Mi memoras ke foje ni elvenis el
subtera trajno. Antaŭ ni rampis la longaj movŝtuparoj. Ŝi diris:
„Ni konkuru, kiu povas unue atingi la supron per la malsuprenira
movŝtuparo!” Gaje ni kurrampis kontraŭ la fluo de la alvenantaj
ŝtupoj, ridante kaj tute senkonsciaj pri la rigardegoj de la homoj,
kiuj sendube pensis nin frenezaj. „Jen,” ŝi diris, spiregante
ĉe la supro, „dum mia tuta vivo mi volis fari tion!”

Unu vesperon ni decidis iri vidi filmon, kiu estis multe reklamata.
Ni eniris, kaj post nelonge mi komencis tordiĝi en mia fotelo. La
filmo estis aĉa; sed kio incitis min, estis ke la reklamoj estis
tute trompaj kaj reliefigis ion allogan, kio okupis sur la ekrano nur
unu-du minutojn. Ankaŭ al Benjo ĝi malplaĉis, kaj ŝi komencis
kritiki kaj mallaŭdi ĝin neflustre, dirante ke ŝi ne scias kial la
popolo toleras tiajn trompaĵojn senproteste. „Venu,” mi diris
laŭtvoĉe, „ni iru vidi _filmon_ ie!” Ni parade eliris. En la
vestiblo ŝi forlasis min dum momento, kaj mi staris ĉe la enirejo
atendante ŝin. Geduo, kiu rigardis la reklamojn ĉe la pordo, venis
al mi, pensante ke mi estas la direktoro de la kino, kaj demandis:
„Ĉu ĝi estas brita filmo?”

„Jes,” mi respondis, „sed ĝi estas la plej aĉa, kiun ni iam
montris.” La paro rigardis min mirante, ke oficisto de entrepreno
povas esti tiom honesta. Ili dankis min kaj foriris. Mia ago
bonhumorigis min kaj mi ĝue rakontis la okazintaĵon al Benjo kiam
ŝi alvenis. Ŝi kunĝuis la ŝercon kaj diris: „Tio memorigas min
pri io simila, kio okazis al mi en Londona magazeno kiam mi estis kun
mia frato. Ne en magazeno, en kiu mi laboris. Mi staris, atendante
mian fraton, kiu rigardis ion interesan al li kelkajn metrojn for de
mi. Virino venis rekte al mi kaj diris aŭtoritate: ‚Montru al mi
la ĉapelan fakon!’ Mi tuj komprenis, ke ŝi pensas ke mi estas
dungitino, kaj la penso, ke eĉ for de la propra laboro la hazardo
postulas ke mi tamen laboru, ridigis min. La virino tuj koleriĝis
kaj ĵetis: ‚Ne estu impertinenta. Montru al mi, alie mi denuncos
vin.’

‚Ho, iru boligi la kapon,’ mi diris senzorge. ‚Mi eĉ ne emas
paroli al vi.’

La virino preskaŭ eksplodis pro furiozo. ‚Mi denuncos vin, vi
estos tuj maldungita...... tia krudeco!...... mi tuj sciigos vian
fakan estron.’ ‚Do denuncu, ĝis vi krevos; mi fajfas je tio.
Jen staras la ĉefo tie. Iru al li...... for de mia vido!’ mi
diris, montrante al mia frato, kiu malhelvestite kaj sen ĉapelo ja
aspektis kvazaŭ ĉefo. La virino sin turnis kaj iris rekte al li,
kaj mi okulsignis al li komprenige. La virino paŝis al mia frato kaj
diris: ‚Mi volas plendi kontraŭ tiu komizino pro impertinento kaj
insultado. Mi simple demandis al ŝi kie estas la ĉapela fako, kaj
ŝi insultis min ŝoke!’ Mia frato respondis: ‚Se ŝi ne emas
montri ĝin al vi, ŝi plene rajtas. Iru kaj serĉu ĝin mem kaj
ne ĝenu miajn laborantojn!’ La virino restis tute senvorta kaj
eliris murmurante pri la plej nekredeble aĉa magazeno, kiun ŝi iam
vizitis!”

Plaĉis al mi la preta spriteco de Londonanoj. Se okaze mi diris
ion ŝercan al iu, li ne fikse rigardis kvazaŭ ofendita nek mienis
vake nekomprene, kiel ofte okazas en aliaj partoj de Anglujo. Foje
mi diris ŝerce al Londona konduktoro de buso: „Ĉu vi povas halti
ĉe numero 76, Kensington-strato?” Tuj venis la respondo: „Certe.
Ĉe kioma etaĝo?” Tiajn pretajn rebatojn oni ofte spertas ĉe
kelneroj, portistoj, taksiistoj ktp. Kiam mi estis sola, mi trovis,
ke ŝerca vorto tie kaj tie interŝanĝita distras aŭ gajigas la
tedan pason de la tago.

Anjo skribis al mi de tempo al tempo, sed ŝiaj leteroj fariĝis pli
maloftaj kaj mallongaj.

Iun dimanĉmatenon mi renkontis Benjon laŭ antaŭaranĝo, por
viziti Petticoat Lane, la faman Londonan bazaron. Estis bela, varma
mateno. Ni atingis Petticoat Lane proksimume je la deka. La bazaro
estis tiom plena de homoj, ke ni devis puŝiĝi inter ili kaj zorgi
por ne perdi unu la alian. Ĉiu strato estis kontinue borderita
ambaŭflanke per standoj, kaj ankaŭ la stratbutikoj estis malfermaj.
La bazaristoj hurlis pri siaj varoj, kaj la butikistoj staris ĉe
la sojlo, provante per ĉiu rimedo enirigi klientojn. Preskaŭ ĉiu
speco de varo estis aĉetebla, „de pinglo ĝis ankro”, kiel diras
la angla esprimo.

Ni kuniris malrapide, aŭskultante la bazaristojn deklami. Inter ili
mi rekonis kelkajn bazarulojn, kaj kelkfoje mi agis kiel „sprono”
por ili. „Sprono” estas proksimuma traduko de bazarula vorto kiu
signifas iun, kiu per ekzemplo instigas la klientojn aĉeti. Necesas
nur, ĉe la fino de bazarula parolo, kiam li diras la prezon, ke mi
tuj aĉetu. Tio komencigas la aĉetadon. Poste mi redonas kaŝe la
aĉetaĵon kaj rericevas la monon.

Ĉe la vojrando staris viro, kiu vendis faskojn da mento. Dum ni
preterpasis, li ŝovis faskon al ni, kriante: „Mento po du pencoj
por fasko, mento po du pencoj por fasko!”, reripete. Ĝuste tiam,
terno neatendite skuis Benjon, kaj ŝi ternis rekte sur la etenditan
faskon. La mentvendanto ne paŭzis nek movis eĉ palpebron, sed
daŭrigis: „Mento po unu penco por fasko, mento po unu penco por
fasko......”

Ni puŝiris laŭ la stratoj. Benjo interesiĝis pri virinaj vestaĵoj
kaj faris du-tri aĉetojn. Inter ili estis paro da silkaj ŝtrumpoj,
kiuj estis malaltprezaj. La bazaristo montris ilin al ŝi, turnante
ilin en la mano, por ke ŝi bone vidu ilin. Ŝi poste rimarkis, ke la
fortikigita kotona rando ĉe la supro de unu etendiĝis preskaŭ ĝis
la genuo.

Ankoraŭ ŝi ne scias, kiel ili estis manipulitaj, ke ŝi ne vidis la
okulfrapan difekton.

Subite Benjo diris: „Kion vendas tiu hindo?” Mi rigardis.
Li ne estis hindo. Tio estis videbla. Li estis ŝminkita. Ni
alproksimiĝis. La ‚hindo’ portis pseŭdo-orientan vestaĵon,
sidis sur tapiŝo kun la kruroj krucitaj kaj diris monotone per
kvazaŭ-fremda fuŝparolo: „Bonŝanca nigra fabo, faras bonŝance,
multe bonŝance, nur po tri penco.” Li tenis la rigardon teren
kaj apud li estis cizelita latuna pleto plena de nigraj faboj. Li
vendis unu-du tiam kaj tiam, precipe al virinoj. Dum mi rigardis,
mi trovis ion konatan ĉe li, kaj mi rekonis lin. Estis Bert, la
„specimenisto”, kiun mi renkontis en la Edinburga foiro. Post
momento li leviĝis kaj aĉetis tason da teo ĉe la apuda stando.
Mi alproksimiĝis: „_Kaisa hai, sahib_, granda ŝanĝo post la
specimenvendo!”

„Jock!” li diris. „Kiel vi fartas? Kio logis vin al ĉi tiu
ĝangalo?”

„Ĉio iras glate ĉe mi. Kiel ĉe vi?”

„Ho, kiel kutime, enspezo kaj elspezo.”

„Ĉu tio ĉi estas via nova entrepreno?”

„Ne, mi laboras ĉe foiro dum la semajno, kaj se la vetero estas
afabla dimanĉe matene, mi venas ĉi tien.”

„Ĉu vi multe enspezas per la faboj?”

„Ne multe, sed la kosto de la faboj kaj iom da tinkturo ne estas
multo.”

„Mi certe ne estus kredinta, ke oni aĉetus fabojn unuope, kaj je
tia skandala prezo!”

„Ho, la publiko aĉetas ion ajn. Ju pli trompa la varo, des pli oni
aĉetas. Tamen estas io, kio igas la fabojn karaj.”

„Kio?” mi demandis.

„Mia _pluso_,” li respondis. „Kiam mi komencis, mi provis fari
paroladon pri la faboj, sed eltrovis ke la publiko ne kredas min. Ĝi
estis bona ‚fabelo’: pri la deveno de la misteraj nigraj faboj
kaj citoj pri la granda bonŝanco, kiun ili venigas, sed — nenio;
do mi decidis provi diri nenion, krom fuŝdiri kio ili estas. Kaj la
homoj aĉetas. Eble ili iom hontas, kiam ili estas inter la amaso,
kiun mia parolado kolektis. Ĉu aŭ ĉu ne, — ili aĉetas unuope.”

„Vi havas pli da kuraĝo ol mi. Mi ne kuraĝus tion fari, precipe
se mi havus helbluajn okulojn.”

Benjo kaj mi plu promenadis. Ni vidis iun, kiu estis laŭte
deklamanta. Sur sia vendobenko li havis kapon de moruo, kaj sur ĝi
estis grandeta pilolo diskoforma.

„Gesinjoroj,” li deklamis, „rigardu la muŝojn! Ili estas ĉie
sur la stando, sed neniu — eĉ ne unu sola — alproksimiĝas la
fiŝkapon. Jen unu pundo! Tion mi volonte donos al iu ajn, kiu unua
vidos muŝon resti sur la fiŝo. Gesinjoroj, tiu pilolo ŝirmos vian
manĝaĵon kontraŭ muŝoj kaj ĉiuspecaj insektoj. Nur metu unu en
vian kuirejon aŭ manĝoŝrankon, kaj vi forigos la danĝeron, kiun
portas muŝoj. Muŝoj infektas...... ktp.”

Ni formoviĝis. Neniam antaŭe mi vidis tiun pilolon, sed mi aŭdis
pri ĝi. Laŭdire oni simple fandas kandelojn kaj muldas la fandaĵon
je pecoj de iu ajn formo. Kelkfoje oni koloras la fandaĵon per blua
aŭ ruĝa inko. La muŝoj ne proksimiĝas al la fiŝo, sur kiu estas
la pilolo, ĉar la fiŝo estas...... antaŭe trempita en petrolon.




19. UNU ORIENTEN, ALIA OKCIDENTEN.


Estis aŭgusto. Mi laboris en magazeno en Manĉestro. La firmo
skribis al mi, ke la unua foiro okazos en Aberdeen en septembro,
kaj petis, ke mi bonvolu elekti taŭgan lokon por nia stando kaj
ankaŭ faru la standplanon. Oni lasis al mi ankaŭ la elekton de la
kunlaborantoj.

Anjo laboris en Leeds, kiu ne estas malproksime de Manĉestro. Mi
tuj skribis al Anjo, sciigante ŝin pri la perspektivoj kaj dirante
al ŝi ke mi intencas viziti ŝin dum la venonta merkredo. Merkredo
estis ja la duontaga ferio en ambaŭ urboj, do oportuna por ni. Anjo
respondis ke ŝi ĝojas pri mia venonta vizito.

Anjo atendis min ĉe la stacidomo en Leeds. Ni kuris unu al la alia
laŭ la kajo, ĉirkaŭbrakis kaj kisis. Kian ĝojon mi spertis ĉe la
renkonto!

„Ho, Vik,” ŝi diris. „Mi ĝojas denove vidi vin.”

„Jes, mia kara, sed kiajn mizerajn skribetojn vi sendis al mi
lastatempe! Ĉu mankis al vi skribpapero?”

„Mi estis tre okupita kaj cetere mi ne emis al la skribado.”

„Tro okupita por skribi leteron?! Nu, Anjo, ne mensogetu.”

„Ĉu vi venis ĉi tien por riproĉi min?” ŝi diris ofendite.

„Ne, kara mia, sed vi ja ŝuldas al mi ian klarigon. — Nu, kien ni
iru?”

„Estas lule komforta kafejo ĉi-proksime. Ni iru tien.”

„Ĉu ne al via loĝejo?”

„Ni povus...... sed ĝi estas malproksima, kaj vi ne disponas multe
da tempo, ĉu?”

„Ne, nur kelkajn horojn, sed ni povus ja veturi per taksio.”

Ŝi evidente embarasiĝis, komencis paroli kaj silentis.

„Anjo, kio estas? Ĉu vi ne emas ke ni kunestu solaj post tiel
longa tempo? Diru klare: ĉu io ŝanĝiĝis inter ni?”

„N-ne,” ŝi balbutis. „Vi estas ĉiam...... Ho, Vik — estas
nur, ke...... ke estas pli bone, ke ni ne iru tien......, kaj cetere
la dommastrino ne ŝatus, ke mi konduku viron en mian ĉambron. Ŝi
estas tia...... tre suspektema...... tre puritana.”

„Anjo, kio estas? Kial vi diris ‚cetere’? Kio estas la alia
afero, kiu maloportunigas nian iron? Ĉu vi kunvivas kun iu?”

„Ho Vik, ne antaŭjuĝu. Ne estu suspektema. Estas nur, ke ne estas
oportune. Estas...... _io_.”

„Al mi ŝajnas tute klare, ke estas ne io, sed _iu_.”

Ŝi koleretis. „Bravulo! do vi jam konkludis pri ĉio. Vi jam
scias ĉion kaj kulpigas min. Vi estas viro, do vi arogas elekti
vin juĝisto. Sed, Vik, rigardu rekte en miajn okulojn kaj deklaru
honeste, ĉu vi mem restis ermito dum mia foresto. Ĉu vi povas tion
diri?”

„Tion mi ne atendis de vi, Anjo: ke vi uzus tiun kutiman virinan
ruzon — anstataŭ vin defendi, rebati per kontraŭakuzo! Bonega
taktiko, sed uzu ĝin kun iu alia, ne kun mi. Mi certe ne malŝparus
tempon por forpuŝi vian akuzon. Nuntempe pri vi temas, ne pri
mi. Jes, jes, karulino kara, do vi volas, mi forgesu pri vi, dum
mi baraktas por min mem senkulpigi! Nu, Anjo, lasu miajn aferojn
flanken. Ĉu aŭ ĉu ne vi havas kunulon ĉi tie?”

„Kial mi respondu?” ŝi diris. „Vi ja decidis mem. Vi estas
ĉioscia — vi kaj Dio!”

„Alia taktiko. Ofendiĝemo. Kio sekvos tion? Mankas nur nervokrizo
kaj sveno. Daŭrigu, daŭrigu. Uzu ĉiun artifikon laŭvice — kaj
poste ni povos paroli racie.”

Ŝi tute silentis. Ni ambaŭ paŝis al la kafejo. Mute ni eniris. Dum
la manĝo mi alrigardis ŝin esplore, sed ŝi evitis mian rigardon.
Post iom da tempo ŝi rompis la silenton. „Vik,” ŝi diris.

Mi ne respondis.

„Vik,” ŝi ripetis, „mi petas pardonon, sed ne kulpas mi sola.
Mi tre ŝatas vin kaj......”

„Ŝatas?!”

Momenton ŝi rigardis min senmove; poste ŝi mordetis la lipojn kaj
hezite etendis la manon por tuŝi mian.

„Vik,” ŝi diris mallaŭte. „Ni ne kverelu — mi vin _petas_.
Atendu, ĝis mi klarigos. Komprenu, karulo, ke ĝis nuna momento
vi ne donis al mi la eblon klarigi. Tuj kiam ni renkontiĝis, vi
komencis riproĉi min. Mi ja intencis diri al vi ĉion. Milfoje
antaŭ via veno mi pripensis la aferon. — Pripensis kiel sciigi
vin sen vundi vin, ĉar mi ja alte taksas vian amikecon. Ne rigardu
min tiel, mi ja parolas sincere. Nu, Vik, ne koleriĝu. Estas ja
_io_, sed ne _iu_. Almenaŭ, ne en la senco kiun vi aludis. Mi
kunvivas kun neniu. Sed...... sed mi enamiĝis. Jes, Vik, tute kaj
komplete. Tion mi ne povis eviti. Li estas bonulo kaj tute ortodoksa,
eĉ mallarĝmensa. Kaj estas multaj kvalitoj liaj, kiujn mi eĉ
abomenas, sed mi ne povas ne ami lin. Estas strange. Mi ne volas
malamikiĝi kun vi. Mi preferus, ke ni restu ĉiam amikoj; sed ion
pli, Vik, mi ne povus. Mi ne povus perfidi lin. Ne, penu kompreni.
Diru, ke tio ne detruos nian amikecon.”

„Ĉu li estas bazarulo?” mi diris nekonsekvence.

„Ne, li laboras en oficejo. Li ne konas la mondon. Li ĉiam loĝis
en ĉi tiu urbo kun sia vidva patrino.”

„Ĝi estas skuo, sed via elekto estas via elekto. Mi havas sufiĉe
da prudento por ne deadmoni vin de li. Pli bone, se mi atendos, ĝis
vi enuos pri li. Via korinklino eble ne daŭros.”

„Vi eraras, Vik, ni fianĉiĝis. Jen la ringo,” kaj ŝi elprenis
ĝin el sia mansaketo. „Ni geedziĝos je Kristnasko.”

Mi pensis iomete. „Do bone, Anjo, mi kontraŭracie esperas, ke vi
estos feliĉa. La afero ne estas facila por mi, sed almenaŭ via
amikeco estas io, kaj cetere mi ĉiam havos dolĉajn rememorojn.”

„Dankon.”

„Ĉu vi venos al la venonta foiro en Aberdeen?”

„Mi ne povas. Li ne volas, ke mi vojaĝu plu. Post la fino de la
eksponado ĉi tie mi intencas forlasi mian laboron.”

Post tio ni babilis ĝenerale kaj iom gajiĝis; sed interne mi sentis
pezon, kiun mi ne tute sukcesis kaŝi.

Iel la horoj pasis. Ŝi venis kun mi al la stacidomo kaj post
reciprokaj adiaŭaj kisoj kaj reciprokaj promesoj skribi la trajno
min forportis.




20. KONTRAŬ ĈIU MALFACILO EKZISTAS KONSILO.


Post tio, denove foiroj. En Aberdeen mi tuj antaŭvidis
malfacilaĵojn. Ne estis multe da loko en la aleoj ĉirkaŭ ni, kaj
unu-du kontraŭaj standoj vendis per laŭta deklamado. Plenŝtopo
de la aleoj per homoj kaj kribatalo ne povos ne okazi. Do mia unua
laboro estis amikiĝi kun miaj kontraŭuloj, por ke aferoj iru des
pli glate. Post la malfermo de la foiro mi donacis rostitajn kokidojn
al la kontraŭaj bazaruloj, por helpi al la ĝenerala komplezemo
kiun mi celis. Ĉe unu flanko estis sinjorino, kiu vendis parfumon.
Ŝi kviete laboris, aspergante preterpasantojn per parfumo, kaj ŝi
ĝentilmaniere vendis al ili. Por ne montri elektemon, mi donacis
kokidon ankaŭ al ŝi, kaj ni amikiĝis. Ŝia stando estis bele
drapirita, kaj la parfumo estis en belformaj flakonoj bonguste
pakitaj en kartonaj skatoloj. Parolante kun ŝi iun tagon, mi
rimarkis, ke ŝi havas nur unu kvaliton de parfumo; do mi diris:

„Ĉu ne estus pli bone, se vi havus diversajn parfumojn? Vi vendus
pli, se vi prezentus elekton al la klientoj, ĉu ne?”

„Mi ja havas diversajn,” ŝi diris. Mi ĉirkaŭrigardis. „Sed
mi vidas nur la violan,” mi kontraŭis.

„Jes, hodiaŭ mi vendas nur violan, morgaŭ mi vendos rozan,
kaj tiel plu laŭvice tra la tuta stoko. La parfumoj venas al
mi en sortimentoj; sed se mi elmetus ĉiujn sur la stando, la
klientoj havus malfacilon decidiĝi inter la diversaj odoroj. Do ili
malŝparus mian tempon. La praktiko instruis min, ke mi pli bone
enspezas, se mi ne permesas elekton.”

„Kiun el tiuj parfumoj vi preferas por propra uzo?”

„El tiuj!” ŝi diris, kvazaŭ ŝokite. „Neniun. La solaj
floroj, kiuj iel rilatas kun tiuj parfumoj, estas tiuj bildigitaj
sur la flakonaj etikedoj. Oni aĉetas ĉi tiun parfumon kvinlitre en
benzinskatoloj. La parfumo verŝajne kostas al la pograndisto po naŭ
pencoj por kvinlitro,” ŝi ŝercis.

Micky kaj alia eksponisto nomita Jeff helpis min. Ni tri glate
laboris kaj kunŝercis. Mi ŝatis Micky. Li iom maldikiĝis pro la
neregula vivado. Sole pri unu afero mi devis lin gardi. Ofte li
malaperis de la stando, kaj mi devis serĉi lin. Ĉiam mi sciis
kie serĉi, ĉar preskaŭ senescepte mi trovis lin parolanta al
iu belulino ĉe ŝia stando. „Micky, Micky,” mi ŝercadmonis,
„nun mi scias kial vi ne emis esti pastro.” Ankaŭ Jeff al mi
plaĉis. Li estis kompetenta kaj bone sciis aranĝi aŭ manovri. Se
okaze, post la butikferma horo, mankis io bezonata, mi ĉiam sendis
lin por serĉi ĝin. Iel li ĉiam aranĝis; nepre li revenis kun la
bezonataĵo. Por doni al vi ekzemplon pri lia iniciatemo, mi citos al
vi, kion li rakontis al mi:

„Mi foje devis fari vojaĝon tra la lando, for de la fervojaj
ĉeflinioj. La vagonara iro estis tre enuiga kaj malrapida. Ĉe unu
stacidomo mi devis eliri por atendi pluan vagonaron. Estis la dua
matene en februaro. La stacidomo dormis, la apuda urbeto dormegis.
Mi informiĝis de la ununura portisto, ke mi devas atendi ĝis post
la sepa. Mi iris al la atendejo por ripozi, ĉar mi estis morte
laca. Ne estis fajro en la atendejo, la gaslumo miope palpebrumis.
Ĉe la muro staris krudligna benko. Mi sternis min sur la benkon por
endormiĝi; sed la malvarmo estis tiom pika, ke mi ne povis dormi.
Frostotremante, mi eliris por demandi la portiston, ĉu ne estas loko
pli komforta, sed mi ne povis trovi lin. Ŝajne li iris hejmen. Mi
paŝis tien kaj reen laŭ la kajo, svingante la brakojn kaj batante
la piedojn por iom varmiĝi. Mi sciis, ke serĉi provizoran ŝirmon
de iu en la urbo estas senespere je tiu horo.

Sur la kajon venis hundo, kiu sin okupis per vizitoj al la diversaj
spuroj de siaj amikoj. Mi venigis la hundon al mi kaj karesis
ĝin, donante al ĝi pecetojn de biskvitoj, kiujn mi havis en la
poŝo. Por variigi mian paŝadon, mi eliris el la stacidomo, kaj
la hundo sekvis min. Ĉe stratangulo mi vidis alian hundon, kiu
alproksimiĝis. Tio donis al mi ideon. Mi rapidigis miajn paŝojn
kaj iris serĉi hundojn. Mi trovis du pliajn. Mi amikiĝis kun la
hundoj kaj igis ilin sekvi min. Kun la kvar hundoj mi reiris al la
stacidoma atendejo, kuŝiĝis sur la planko, kaj per dorlotaj vortoj
kaj karesoj atingis, ke unu hundo sin kuŝigis sur min kaj la aliaj
sin lokis ĉirkaŭ mi. Tiel mi dormis komforte varme.”

La supre citita rakonto estas iom ridinda, sed ĝi ja montras
sinhelpon necesan al nia metio.

Por doni alian ekzemplon, mi rakontos kio okazis en alia foiro. Tiu
foiro estis tute fiaska. Neniu envenis. Iu bazarulo kaŝe aranĝis
kun aliulo, ke ili faru jenon:

La bazarulo sin brunigis kaj sin vestis kiel hinda raĝao, kaj en
ekzotikaj vestoj kaj kun parada maniero li iris en taksio de loko
al loko tra la urbo. Li eniris butikojn kaj agis tiel ke li tiru
atenton al si kaj al sia bruna interpretisto. Malrapide li veturis
al la foiro kaj sukcesis krei ĝeneralan intereson kaj scivolemon.
Tiel trafe li aliaspektigis sin, ke la estro de la foiro kaj la
aliaj bazaruloj ne rekonis lin. Li iris de stando al stando kun sia
interpretisto kaj malavarege donis grandajn mendojn al la firmoj. La
farsa interbabilado inter la raĝao kaj la interpretisto daŭris, dum
la foirestro humile kondukis lin kaj granda aro da homoj lin sekvis.
Ĉe la lavmaŝina stando la raĝao mendis dek-naŭ maŝinojn: „unu
por ĉiu tribo”. La vizito de la raĝao estis menciata en la urba
gazeto, kaj tiel la foiro estis reklamata, kaj la negoco vigliĝis.
La foirestro ne dankis la bazarulon kiam la ŝerco malkovriĝis, ĉar
li tute ne ĝuis scii, ke li estis viktimo de granda blago.

Pograde mi dungis kaj instruis novajn helpantojn. Ĉe intervjuo kun
eblaj dungotoj, ne interesis min, se ili montris atestilojn pri
longa kaj fidela servado ĉe firmo aŭ atestilojn pri bona karaktero
skribita de iu pastro aŭ imponulo. Sole interesis min scii, ĉu ili
estas inteligentaj kaj kapablas pritrakti neatenditan okazaĵon. Foje
venis al mi elektristo. Liaj atestiloj estis bonaj. Responde al miaj
demandoj li klarigis, kiel li laboris zorge, neniam venis malfrue
ktp. Sed tio nur milde interesis min. Mi demandis: „Ĉu vi neniam
faris ion ajn for de la propra laboro?”

Li respondis nee.

Mi plu enketis: „Ĉu vi neniam estis senlaborulo?”

Li diris: „Jes, dum iom da tempo.”

„Do,” mi daŭrigis, „kion vi faris tiam?”

„Preskaŭ nenion. Mi ja provis ion, sed ĝi ne sukcesis. Ĝi estis
bagatelo.”

„Eble ne,” mi diris. „Bonvolu klarigi.”

„Ho, estis nenio. Nur ke, kiam mi ne sciis kiel enspezi, mi vidis
specon de fajrigilo en butika fenestro. Mi aĉetis unu. Ĝi estis
sorba briko, kiun oni trempas en petrolon. Ĝi estis tre simple
enkaĝigita per du dratoj, kiuj estis spirale kuntorditaj ĉe unu
fino por formi ankaŭ tenilon. Nu, mi aĉetis iom da sorba briko
kaj drato kaj mem fabrikis la artiklon. Mi vendis la fajrigilojn
ĉe pordoj. Mi ne sukcesis vendi multajn, kaj la entrepreno tute ne
valoris kompare kun regula laboro.”

„Tio sufiĉas,” mi diris. „La posteno estas via.”

Tiu persono fariĝis unu el miaj plej bonaj laborantoj.

Malgraŭ ĉiuj klopodoj miaj la plenŝtopo de la aleoj en la
Aberdeen’a foiro ne ŝajnis evitebla. La foirestro venis plurfoje
al ni plendante kaj minacis ke, se la ĝenaĵo ne ĉesos, li fermos
la standon. Ni havis la kutiman servotablon, sed ĉar la stando
estis malgranda, la tablo situis ĉe la antaŭa limo de nia spaco
tiel, ke la rigardantoj devis stari en la aleo. Nu, por eviti, ke la
rigardantoj bloku la aleon, ni movis la tablon malantaŭen, por ke
la publiko povu veni en nian spacon. Sed io nekomprenebla okazis. Mi
tute ne povis enigi la homojn sur la liberan lokon. Malgraŭ ĉiuj
klopodoj ili haltis en la aleo kiel antaŭe. Sed post iom da tempo
mi ekvidis la kaŭzon. Sur la planko mi rimarkis, ke restis la marko
tie, kie la tablo antaŭe staris. Kredu, ne kredu: la homoj haltis
aŭtomate ĉe tiu linio. Mi aliris kaj per piedo forviŝis tiun
strekon, kaj nia problemo solviĝis. Tia estas la amaso. Individuo el
amaso estas tute racia, sed la amaso nur reagas ŝafe, stulte aŭ,
minimume, senpense.

Post Aberdeen estis la Glasgova oktobra foiro, kaj post tio: denove
la Edinburga novembra foiro. Vico da anglaj foiroj sekvis. La laboro
iĝis rutina. La plej granda ĝeno estis la bruo, kontraŭ kiu oni
devis lukti. Krom la bruo de homamasoj kaj deklamantaj vendistoj
estis tiu de radioj kaj orkestroj. Mi kutime plendis al la foirestroj
pri muzikbruo, sed ĉiam la estroj agis en la sama maniero. Ili estis
afablaj kaj promesis helpi, sed nenio okazis. Mi trovis, ke la sola
maniero estis unue protesti ĝentile, kaj poste fari ion konkretan
kaj decideman por devigi ilin al plibonigo.

En unu foiro estis grandega megafono apud la stando. Ĝi tute
dronigis niajn voĉojn. Ripetitaj plendoj ne efikis. Mi fine diris al
helpanto: „Ĉu vi povas iel difekti tiun aparaton?” Li respondis:
„Lasu min fari.” Kun drattranĉilo li foriris de la stando, kaj
iom poste la megafono silentiĝis. Post iom da tempo iu riparis ĝin.
Mia bazarulo atendis la ŝancon por kaŝe iri, kaj la aparato estis
denove silentigita. Ĉi tiu rompo kaj riparo daŭris kelkajn tagojn;
fine oni enuis pri la senfina riparado, kaj ni povis labori senĝene.

Alian fojon okazis, ke orkestro tre proksima al ni simile nuligis
niajn klopodojn. Denove plendoj ne utilis, malgraŭ promesoj de la
foirestro. Mi do aĉetis butonforman mikrofonon (tian, kian oni
portas en la butontruo) kaj kaŝis megafonon malantaŭ la nomtabulo
de la stando. Dum la orkestro muzikis, mi parolis nur sufiĉe laŭte
por esti aŭdata. Sed intertempe la orkestro haltis, kaj tenoro
kantis. Kiam li komencis, mi laŭtigis la voĉon ĝis plenpovo, kaj
la efiko estis tute konfuziga al la kantisto. Li kantis pri amo, kaj
mia voĉo enmetis; „Brasikoj, karotoj, terpomoj...... ktp.” tiel,
ke la kanto farsiĝis kaj la kantisto devis halti. La foirestro kuris
al mi en plena kolero. „Vi scias ke megafono sur stando ne estas
permesita!” li kriis.

„Ni pagis alte por la stando kaj postulas la rajton esti aŭdataj
de niaj klientoj,” mi respondis. „Mallaŭtigu la bruistojn,
alie mi daŭre uzos la megafonon!” Post tio li ja disponis, ke la
orkestro muziku iom malpli laŭte.

En unu foiro estis orkestro kaj ankaŭ militista fanfaro. Krom tio la
hala tegmento estis el onda lado, kiu reeĥis la bruon. La orkestro
ne multe ĝenis nin, ĉar ĝi estis en pli-malpli sonrezista ligna
konstruo. Sed la militista fanfaro plene sufokis niajn voĉojn.
Denove plendoj, denove nenio helpa. Kun mi laboris sinjorino, kiu
havis akran, penetran voĉon; do mi donis al ŝi mian vicon deklami.
Mi mem iris ĝis la ekstera rando de la aŭskultantaro, sed mi povis
aŭdi nenion. Mi povis nur vidi ŝiajn lipojn moviĝi sensone. Mi
ekkoleris. Vestita en plena kuirista uniformo, mi rapidis rekte al la
fanfaro. Mi paŝis tra la navo kaj iris senpere sur la estradon. La
direktisto venis rekte al mi kun la fingro sur la lipoj silentige,
sed mi estis tro ekscitita por atenti.

„Ĉu vi haltigos tiun damnitan bruaĉon!” mi kriis. La direktisto
sin klinis antaŭen, preskaŭ kaŭrante, kvazaŭ li timus. Mi ne
komprenis lian sintenon. Li flustris: „La radio-dissendo.” Tio
ŝajnis al mi senhonta preteksto: mi ja sciis, ke la orkestro,
kiu dissendas, tute ne ĝenas nin, kaj la kolero leviĝis en mian
gorĝon. Mi eksplodis:

„Damno al vi, kulpas ne la orkestro sed via furza muzikaĉo!” —
kaj tion kriinte, mi tuj ekvidis mikrofonon, kiu pendis antaŭ mi
ĝuste super la nivelo de miaj okuloj, apud mia frunto. Miaj nedecaj
vortoj estis dissenditaj! Okazis granda skandalo kaj riproĉado
pri tio, sed mi nur forskuis de miaj ŝultroj la respondecon, kaj
post ĉeso de la vortŝtormo ĉio estis aranĝata tiel, ke ni povis
labori.




21. ANSTATAŬA EDZINO.


Ĉe foiro en Bournemouth estis bazarulo nomata Alec Nicol, kiu
eksponis ian novforman vestpendigilon. Lia stando estis tute apud la
mia, kaj ĉe enveno mi demandis lin, ĉu li scias indan loĝejon.
Li respondis, ke estas loko por unu persono en lia loĝejo, do
mi aranĝis loĝi tie. La dommastrino estis komplezema kaj tre
religiema.

Unu tagon en la foiro mi vidis Alec flirti kun iom tro ŝminkita
fraŭlino. Post ŝia foriro Alec diris al mi, ke li aranĝis, ke ŝi
kunloĝu kun li. Mi avertis lin, ke tion li ne povas fari, ĉar la
dommastrino tion ne permesus. Alec ne ĝenis sin kaj diris: „Ho,
tio estos facile aranĝebla.”

Je la manĝohoro ni iris hejmen. Ni havis tempon, ĉar la foiro ne
estis tre sukcesa, kaj cetere la loĝejo estis sufiĉe proksima.
Alec diris al la dommastrino: „Hodiaŭ mi ricevis telegramon de
mia edzino, ke ŝi venos viziti min. Ĉu estos oportune?” La
dommastrino respondis komplezeme, ke estas tute oportune kaj ke ŝi
estos kontenta bonvenigi s-inon Nicol.

Ĉio iris glate, kaj post du tagoj ‚s-ino Nicol’ adiaŭis afable
kaj foriris. Sed kelkajn tagojn poste Alec diris al mi: „Mi faris
aranĝon kunpreni alian knabinon al la loĝejo.”

„Ĉu vi estas freneza?” mi diris. „La dommastrino certe
elĵetos vin, se vi eĉ sugestos tian aferon al ŝi.”

Li nur ridis: „Kie estas volo, tie estas vojo.”

Je la manĝohoro Alec sidis ĉe la tablo kun profunde deprimita
aspekto. Estis klare videble, ke granda maltrankvilo lin posedas. Li
preskaŭ ne manĝis kaj intertempe mordis la lipojn pro animturmento.
La dommastrino demandis al li: „Ĉu okazis ia malfeliĉo?” Sed
Alec respondis, ke estas nenio, kvankam lia mieno forte neis tiun
aserton. Fine la dommastrino diris: „Mi scias, ke ne estas mia
afero, s-ro Nicol; sed videble io okazis al vi, kaj se mi povus iel
helpi aŭ konsili, mi volonte farus.”

Alec eligis spiregon kaj diris: „Ho ve, mi faris teruran pekon kaj
nun mi estas ruinigota. Mi devos pagi por mia fifaro, kaj mia tuta
vivo estos frakasita. Ho, mi bedaŭregas mian pekon, sed neniu povos
helpi al mi. Mia tuta estonteco estas senespera.”

„Ĉu la afero povas esti tiom malbona? Ĉu neniu povus helpi?”

„La afero estas ja terura, kaj neniu ajn povas helpi al mi......
krom eble vi — sed mi ne povas eĉ esperi, ke vi volus tion fari.
Vi ja estus tiom ŝokita!”

„Sed diru! Pri kio temas?”

„Mi ne povas diri. Vi elĵetus min tuj, kaj mi ne rajtus plendi
kontraŭ tio. Kredu min, sinjorino, mi estas la plej malfeliĉa homo
sub la suno. Sed mi meritas mian sorton.”

La dommastrino rigardis lin kompateme. „Diru al mi, pri kio temas,
kaj mi penos helpi al vi.”

Alec rigardis ŝin duonespere, atendis iomete kaj fine diris:

„Kiam mi enkondukis s-inon Nicol, mi mensogis al vi. Ŝi......
ŝi...... ne estas mia edzino.” Li paŭzis, por ke la ŝokita
dommastrino alkutimiĝu al la sciigo, kaj pludiris: „Sed hodiaŭ
mia vera edzino sciigis min perletere, ke ŝi venos ĉi tien. Kiam
ŝi eltrovos, ke mi loĝis ĉi tie kun alia virino, ŝi tuj forlasos
min.”

La dommastrino restis senvorte, sed post iom da tempo ŝi diris:

„Vi faris tre grandan pekon, sed la Bona Libro ankaŭ instruas
pardoni al tiu, kiu sincere pentas pri malbonfaro. Do estu trankvila.
Mi diros nenion, kaj mi esperas, ke ĉi tio instruos al vi dece
konduti en la estonteco.”

Alec dankis ŝin tre kore, kaj lia vizaĝo heliĝis. Lia ‚edzino’
kunloĝis kun li dum kelkaj tagoj.

Ĉe la fino de la foiro la dommastrino pagigis al Alec multe pli ol
li atendis por la loĝado, kaj li asertis, ke ŝi trompis lin. Li ne
volis pagi la sumon, kiu estis ja ekscesa, kaj ili amare kverelis.
Nu, Alec devis pagi; sed la kverelo daŭris, ĝis li foriris. La
dommastrino sekvis lin ĝis la perono kaj insultis lin. Alec staris
sur la trotuaro kun la valizo en mano kaj, sin turnante al ŝi, li
kriis:

„Mi neniam revenos al via domo, kaj _mi ĝojas, ke mi ne venigis al
vi la veran s-inon Nicol_!”

La dommastrino preskaŭ svenis.




22. PER LERTA ADMONO ALFLUAS LA MONO.


Sur insulo Jersey mi rerenkontis Martin Vernon. Li laboris
proprakonte, vendante ilojn por fari vaflojn. Mi ĝojis pro la
revido, ĉar distris min babili kun li. Kunestis Micky, kiu egale
ĝuis la interbabiladon. Martin ĉiam estis sorĉa parolanto, kaj ne
mankis al li vario, ĉar li saltis konstante de unu temo al alia. Se
oni sciis kribri liajn parolojn, oni povis multon lerni. Distris min
ankaŭ liaj cinikaj diraĵoj.

Lia stando estis iom malproksima de la mia, sed mi povis vidi lin
laboranta ĉe sia stando. Unu tagon dum malvigla horo en la foiro mi
aŭdis ĝemojn. Mi ĉirkaŭrigardis kaj vidis Martin kuŝanta sur la
planko antaŭ sia stando. Li ĝemis pro doloro. Mi tuj ekkuris al li,
sed bazarulo haltigis min per la mano. „Lasu!” li diris.

„Sed videble li forte malsanas, kaj oni devas helpi al li!”

La bazarulo nur ridetis. Tian mankon de kompato mi ne komprenis.

Mi forŝiris min de mia detenanto kaj rapidis por helpi Martin. Grupo
da personoj ariĝis ĉirkaŭ li, kaj ĝuste kiam mi alproksimiĝis,
Martin salte leviĝis surpieden, rapidis al la transa flanko de
la servotablo kaj komencis: „Nu, gesinjoroj, jen la plej lasta,
moderna kaj aktuala maniero hejme krei vaflojn ludfacile kaj
bagatelkoste! Necesas nur iomete da graso...... ktp.”

Mia deteninto sin turnis al mi kaj diris: „Ni konas Martin jam de
longe. Se logi la atenton de homoj estas malfacile, li ofte uzas tiun
rimedon.”

Dum la lasta tago (sabato) de la foiro Martin venis al mi je la sesa
kaj diris, ke li havas nenion por fari, ĉar lia stoko forvendiĝis.
„Mi do formarŝos por profiti la favorprezajn glutaĵojn, kiujn
ĉi tiu insuleto regalas al soifantoj. Mi festos mian bonan rikolton
per tralavo de la gorĝo. Ha, sed mi trinkas nur je specialaj okazoj,
kam’rado. Se mi sukcesas, mi festas ĉe Baĥo; se mi malsukcesas, mi
trinkas por dronigi la zorgojn; kaj se nenio okazas, mi glutas por
heligi la grizecon de l’ vivo!”

„Do resume, Martin,” mi diris, „mi komprenas, ke vi rigore vin
detenas de trinko...... dum vi dormas, ne vere?”

„Ne, ne tiel, Vik! Hontu pri tiaj paroloj! Ne ĉiam mi trinkas. Mi
havas skrupulojn: por mi ĉio devas esti takta kaj konvena. Ekzemple,
la vetero devas taŭgi. Mi nome trinkas nur dum varma vetero — por
sensoifiĝi; aŭ dum malvarma vetero — por varmiĝi; aŭ dum venta
vetero — por min balasti kontraŭ forbloviĝo; aŭ dum pluva vetero,
por min ŝirmi en la trinkejo. Do ĝis revid_ersehen_ kaj _adios,
amigo_!” Kaj li foriris.

Kelkajn horojn poste mi vidis Martin eniri. Li estis ebria. Mi ne
havis tempon por alparoli lin, ĉar tiam mi estis eksponanta. Poste
mi iris al lia stando kaj trovis lin dormanta sub la servotablo.

Proksimume je la naŭa kaj tridek kelkaj bazaruloj komencis
paki siajn varojn. La vizitantoj komencis eliri. Ĉe la elirejo
estis granda stando de urba bakejo, kaj mi rimarkis ke tie estas
kolektiĝinta granda amaso da personoj. Tie estis Martin: li staris
sur granda kesto deklamante. Estis nova afero vidi la vendon de
kukaĵoj per deklamado. Mi komprenis kio okazis. Al la bakistoj
postrestis granda stoko da kukoj, pasteĉoj, tortoj ktp., kaj tiu
restaĵo signifus malgajnon al la firmo, ĉar oni ne povos vendi ilin
lunde. Martin, havante nenion por fari, entreprenis forvendi ilin.

Mi iris por aŭskulti. Martin aŭkciis la varojn, sed laŭ inversa
procedo. Anstataŭ proponi la varojn je malalta prezo kaj lasi al la
dezirantoj altigi la prezon konkurence, li komencis per alta prezo
kaj mem malaltigis pograde la prezon, ĝis li trovis aĉetanton. Mi
sciis kial li faras tion. Leĝa rajtigilo estas necesa por vendi
aŭkcie; sed farante ĝin inverse, li evitis ofendi kontraŭ la
leĝo.

Martin blagis la ĉeestantojn, kaj ili ridis. Estis videble, ke ili
interesiĝis nur pri lia parolado.

„Kie estas viaj cerboj?” ŝercinsultis Martin. „Kiaj estaĵoj!
Vi taŭgas nur por esti anoj de la registaro. Vidu, sorbu per viaj
lampoj, kion mi ofertas,” li diris, tenante grandan kukon en
la mano. „Ĉu iam ajn vi vidis tian luksan frandaĵon? Kaj mi
forĵetas ĝin por dek ŝilingoj, nur _dix_ anglaj frankoj! Trezoro,
ornamaĵo ĝi estas. Nacioj lanĉis militon por malpli ol tiu trofeo.
Tia kuko estus povinta ŝanĝi la mondhistorion. Kia kuko! Rigardu
ĝin — oni povas kvazaŭ _vidi_ la guston. Kaj mi ofertas, —
fordonas...... ne, foroferas ĝin por dek diskoj!”

Li rigardis al la kuko ameme, ŝmacis per la lipoj kaj,
mallaŭtigante la voĉon konfidence, li daŭrigis. „Sciu, se mi
estus glora artisto, mi farus nenion krom pentri kukojn ĉi tiajn! Se
nur Rembrandt estus vidinta ĉi tiun kukon, li pentrus ĝin anstataŭ
la Noktan Gvardion...... Se Leonardo estus ĝin ekvidinta, li pentrus
ĝin anstataŭ Mona Lisa! Kaj la gusto! La ravo al la palato! Vera
regalo por Epikuro. Kia riĉo — kia nutro — kia dia frando! Jes, mi
vidas, ke vi estas skolo de skeptikuloj; sed aŭskultu pri la elitaj
ingrediencoj: pura kansukero duoble rafinita; ora mielo de speciale
flegitaj reĝinabeloj, kaj sanplena, sunplena suko de citronoj rekte
el luksa Lisbono!”

La bakistoj ne povis enteni la ridon. La recepto estis tiu de
bombonoj, kiujn Martin foje faris kaj vendis en foiroj. Ne ĝenis
lin, ke li eĉ ne menciis farunon.

Martin skuis la kapon kompateme. „Vi ne volas profiti je mia
donaco?” Li levis la manojn malespere. „Kia gento vi estas sur
ĉi tiu insulo! Ĉu vi ne havas hejmojn? Ĉu vi ne volas porti unu
kukon hejmen — al via Mariana? Se vi ne aĉetos, mi ĵuras, ke mi
glutos ĉiujn kukojn memstare. Aŭskultu! estas la lasta horo de la
foiro, do mi faros al vi avantaĝan proponon. Kiu donos al mi sep
ŝilingojn kaj ses pencojn? Nu venu: sep-kaj-ses, nur sep-kaj-ses.
Ĉu neniu? Ĉi tio estas kuko, jes, _kuko_. Ĉu vi komprenas tion?
Oni manĝas ĝin, ja enbuŝigas ĝin kaj glutas ĝin. Manao el la
ĉielo, ambrozio ĝi estas. Nu do, mia lasta oferto, la bagatela
prezo de kvin ŝilingoj. _Cinq_ ŝilingoj por ĉi tiu elita frandaĵo
taŭga por reĝoj. Neniu? Bone, ni vidos. Mi eltrovos, ĉu vi ja
vivas, aŭ ĉu vi ĉiuj forlasis la tombejon por veni ĉi tien. Ni ne
malŝparu tempon. _Du ŝilingoj kaj ses pencoj, jen!_”

Du-tri manoj altiĝis. Martin ŝajne koleriĝis.

„Nur trio da aĉetontoj? Ne...... absolute kaj definitive ne.”

Li parade metis la kukon flanken. „Mi rifuzas vendi ĝin, jen ĉio.
Vi mokas min, sed vi pripentos! Per la vortoj de Dante: ‚Ĉiun
esperon lasu, kiu rifuzas ĉi tiun kukon!’ Finite. For de ĉi tie,
ĉiuj: _genug davon_! Kia grego...... Momenton! Haltu!” Martin
levis alte la manon. „Momenton! Mi volas pruvi ion al mi. Mia
ago estos freneza, sed mi volas scii, ĉu mi povos eligi reagon
el vi...... vidi, ĉu vi posedas etan viveron...... vidi, ĉu vi
kapablas rekoni bonŝancon kiam ĝi etendas al vi ambaŭ manojn. Mi
perdos mian postenon, sed ne gravas. Mi nepre devas sondi vin, venu
kio ajn! Nun atentu. Mi faros novan oferton — ridindan oferton. Ne
estas multaj tiaj kukoj, do mi donos ilin al la unuaj, kiuj levos
la manon. — Ankoraŭ ne! — mi diros al vi, kiam. Mia lasta oferto
estis du-kaj-ses, sed nun...... sed nun...... Ĉu vi estas pretaj?
Memoru, nur al la unuaj! Tiu, kiu hezitos, malgajnos. Pretaj, nu,
pretaj? Ĉi tiu ŝanco neniam revenos. Pretaj? Mi kalkulos ĝis tri,
sed memoru...... ne plendu, se vi ne estos inter la unuaj. Ne kulpigu
min. Kaj vi, bakistoj, ĉu pretaj por la tuja disdono? Unu......
du...... tri — ek! — _duonkrono!_” Amaso da manoj suprenfulmis,
antaŭ ol oni havis tempon konstati, ke duonkrono egalvaloras al du
ŝilingoj kaj ses pencoj. Rapidege Martin kaj la bakistoj alpuŝis
la kukojn al la petantoj. Multaj, kiuj ne volis kukojn, aĉetis. Mi
poste vidis tie kaj tie kukojn forlasitajn en la foirejo. Martin
vendis ĉiun bakaĵon en la stando antaŭ la ferma horo.




23. KASTELOJ EN AERO.


Iun vesperon mi sidis ĉe svisaj amikoj en Londono, kiam mi aŭdis
rimarkon, kiu skuis min el mia memkontento. La vortoj batadis en
mia cerbo, kvankam ili estis diritaj tute pretere en la kadro de
ĝenerala konversacio. Mi jam ne memoras, pri kio temis, kiam iu
sinjorino subite rimarkis:

„Se viro ne estas sur la vojo al materiala prospero je la aĝo de
tridek, liaj ŝancoj ne estas grandaj.”

Tiu diro forte enpenetris mian animon. Mi komencis revizii mian nunan
pozicion. Ĉu mi, jam pli ol tridekjara, estas nun sur tiu vojo al
sukceso? Nu, la laboro estas simpatia, mi statas bone kaj mi havas
grupon da laborantoj, pri kiuj mi disponas kvazaŭ estro. Vere —
sed mi mem diferencas de miaj „dungitoj” nur laŭ grado. Ĉar
ankaŭ mi estas dungito: la ĉefdungito, certe, sed tamen dungito.
Mi ne povos jam plialtigi mian pozicion. Do kio staras antaŭ mi?
Kion la estonteco al mi proponos? Jarojn post jaroj da salajra
laborado en foiroj? Ne malbona vivo, ne malbona salajro, sed kien ĝi
kondukos? Nenien. Se oni konsiderus ĉion: ĉu gravas, ke mi estas
rekonata kiel bona ekspon-vendisto, ke homoj laŭdas min? Sed kiam
mia vervo ne eltenos, mia energio komencos manki kaj la neregula
vivado komencos tedi — do kion mi faros tiam?

Ĉu mi fariĝos kiel multaj relative junaj bazaruloj, kiuj vagas
de foiro al foiro, serĉante laboron? Kiuj ja trovas provizoran
laboron tie kaj tie? Kiuj vivas en la pasinteco kaj parolas pri la
grandaj sukcesoj, kiujn ili havis? Pri la mono, kiun ili gajnis? Kaj
la bazaruloj, kiuj aŭskultas al tiuj eks-uloj, diras nenion, sed
rimarkas la ”-is”. Ĉiu sinlaŭda verbo finiĝas per „-is”
ĉe tiuj elĉerpituloj. La „-as” estas grizkolora, la „-os”
eble nigra.

Multon da mono mi enspezigis al la firmo dum tiuj kvar jaroj. Mi ja
ŝparis sumeton. Sed se mi estus laboranta proprakonte, mi jam estus
riĉeta. Jes, sed kiel estus sur la unua ŝtupo de la ŝtuparo al la
sukceso. La starigi propran komercon? Necesus granda kapitalo. Se
mi havus nur etan komercon propran, almenaŭ mia piedo povus facile
degliti, sed almenaŭ mi havus ŝancon......

Mi devos forlasi mian postenon. Estos granda risko; sed se mi
ne riskos, mi ne povos atingi mian celon. Se mi ne forlasos, mi
daŭrigos komforte...... sed kiom longe? Mi estas ankoraŭ juna, sed
estos fatale atendi maljunecon en ĉi tiu metio. Oni elĉerpiĝas,
antaŭ ol oni maljuniĝas. La laboro estas tiom streĉa, ke malpli
ol plena, daŭra energio ne sufiĉas por konstante sukcesi. Ne, mi
devas riski forlason. Ne estas tempo por komenci ion alian antaŭ
forlaso. Mi devos forlasi unue kaj poste starigi komercon. Ne gravas
kiom malgranda ĝi estas, se nur ĝi estas proprakonta. Tiel mi
pensis.

Tiutempe mi estis en Londona foiro en halo „Olympia”. Mi decidis
serĉi bonan vendeblan varon.

Ĉe unu stando estis bazarulo, kiun mi konis. Li vendis ludilon por
granda firmo. La ludilo estis nova, kaj ĝi altiris mian atenton.
Ĝi estis malgranda paraŝuto, belarte farita kaj tegita per kolora
silko, de kiu pendis silkaj ŝnuretoj, fiksitaj malsupre al centra
stangeto. Oni faldas la ombrelan tegaĵon ĉirkaŭ la stangeto kaj
enmetas la tuton en tubeton, en kiu estas risorto. Per prembutono
oni liberigas la risorton, kaj la falombrelo estas ĵetata supren en
la aeron. Tie alte la ombrelo malvolviĝas, flugŝvebas belege en
la aero kaj flosas milde al la tero. Ĝi ja estis rava ludilo. Sed
kio pli interesis min, estis vidi kiel rapide ili vendiĝas per la
kvar-kvin vendistoj. Necesis nur pafi unu en la aeron, kaj la homoj
aĉetis. Ne necesis multe paroli.

Mi enketis ĉe mia konato, la bazarulo. „Jes,” li diris, „la
varo ja estas bona kaj vendiĝas rapidege.” La vendoprezo estis
nur unu ŝilingo. Mi konfidencis, ke mi emas aĉeti pogrande, kaj li
diris, ke li pensas ke la firmo vendus ilin al mi. Li parolis kun
la standestro, kaj ni faris aranĝon. Mi aĉetis por kvardek pundoj
da stoko. Je la antaŭfina semajno mi skribis al la V.I.K.-kompanio
sciigante, ke mi rezignos la oficon, sed volonte helpus al ili
pretigi iun ajn por daŭrigi mian laboron. La firmo respondis
demandante, ĉu mi eble ne rekonsiderus mian decidon; sed ne, mi
restis ĉe mia intenco. Kiam la scio pri mia venonta forlaso
fariĝis ĝenerala, alia kuirilvenda firmo proponis al mi pli altan
salajron, sed mi rifuzis.

Mi ekzamene pensis multe pri mia venonta entrepreno. Ne, mi ne
eraris. La varo estas bona, bela, malkara, kaj mi mem vidis, ke la
publiko avidas ĝin. Kiel mi povus maltrafi? Nun estas aprilo. Ne
estas multaj foiroj post aprilo, sed tio tute ne gravas. Anstataŭ
vendi ilin en foiroj, mi iros al popularaj marbordaj urboj. Pli
oportuna loko ol foiroj. Tie estos familioj, kiuj libertempas kun la
infanoj, kaj neniu domaĝos ŝilingon por la infanoj dum libertempo.
Ankoraŭ ne estas la libertempa sezono, sed al Brighton, kiu estas
malpli ol cent kilometrojn for de Londono, plenplenaj elektraj
vagonaroj portas homojn ĉiuhore dum la semajnfino. La vojoj al
Brighton estas plenaj de aŭtomobiloj, kiuj portas familiojn al la
marborda urbo. Ne necesos pagi altajn prezojn por foiraj standoj.
Kun du kartonskatoloj da stoko mi povas stari ĉe la strando kaj
vendi, kaj kiam la provizo elĉerpiĝis, mi povos kuri al la loĝejo
kaj replenigi la skatolojn. Oni aĉetos, la infanoj pafos ilin en
la aeron. Ankaŭ la gepatroj, ŝajne montrante al la infanoj la
funkciadon de la ludilo, kaŝe ĝuos, pafante la paraŝutojn supren!
Tiel miaj varoj estos reklamataj. Ĉiuj vidos ilin en la aero, ĉiuj
kuros por aĉeti. La infanoj plendos, ĝis la gepatroj aĉetos
ekzempleron por ili. Ne, ne estas eble, ke mi eraris.

Mi povis image vidi la strandon kun miloj da ruĝaj, bluaj, verdaj,
flavaj paraŝutoj ŝvebantaj en la aero. Necesus pli da stoko, sed
mi povos facile veni al Londono por tio, kiam necesos. Mi ja trafis
bonŝance!




24. PER FLUGILOJ DE FACILA VENTO.


Estis bele freŝeta tago. Preta mi staris ĉe la rando de la
promenejo en Brighton. Multaj personoj promenadis laŭ la marbordo.
Ne estis multe da infanoj, sed tio ne gravis. Mi lokis la du
kartonskatolojn ĉe mia flanko, unu super la alia, por ke mi povu
atingi la supran sen perdi tempon kliniĝante. Kun la demonstra
paraŝuto en la mano mi staris preta. Venis virino man-en-mane kun
infano. Kiam ŝi atingis min, mi diris respektplene:

„Pardonu, sinjorino. Ĉu vi vidis ĉi tiun belegan ludilon? Vidu
kiel precize farita kaj belega ĝi estas. Nun mi tuj montros, kiel
la infano ludos per ĝi. Tre simple, nenia komplikaĵo. Jen mi metas
ĝin en tiun tubeton...... tiel...... premas la butonon, kaj —
ek!”

La paraŝuto saltis en la aeron, atingis sian zeniton, komencis fali,
kaj la bela ombrelo flosis...... flosis...... flosis, sed ne returne.
La vento blovis ĝin alten super kaj laŭ la strando. Mi kuris post
ĝi...... „Diablo prenu ĝin — Dio reportu ĝin!” Mi kuregis, mi
puŝiĝis inter homoj, kiuj baris la vojon, mi kuris, kuradis......
„Damne, ĉu ĝi neniam malaltiĝos?” Gaje, facilflirte ĝi flosis,
flosis plu. Spiregante mi kursekvis ĝin. Mi vidis ĝin malaltiĝi.
Mi akcelis mian kuron. Mi vidis ĝin fali sur la sablon. Ekscitite
kaj senspire mi atingis ĝin. Gejunula paro havis ĝin kaj ekzamenis
ĝin. Nervotaŭzite mi kriis: „Ĝi estas mia — donu ĝin al mi!”

La paro ridis. La junulo diris mokkvietige: „Nu, nu, ne ploretu! Mi
ne ŝtelos vian ludilĉjon, bubeto; ludu bele, kuru al via panjo!”
Ruĝvizaĝe mi prenis la ludilon, honteme subvoĉis „Dankon!” kaj
kuris returne al la aĉetontino. Ŝi ne plu estis tie.

Mia mondo falis. La vento! Mi ne eĉ pensis pri ĝi. Kia katastrofo!
Tamen, devas esti rimedo. Eble estis hazarda ventoblovo tie alte.
Mi provos denove. Denove alten, denove ĝi forbloviĝis. Mi estis
ekkuronta post ĝi, sed mi eĉ ne startis. La paraŝuto iris rekte
al la maro. La rigardantaj aĉetontoj ridis kaj foriris. Kion fari?
Eble se mi pafos ĝin oblikve malantaŭen, la vento reblovos ĝin al
mi. Mi provis. La paraŝuto ŝvebis, apenaŭ evitis domtegmenton kaj
falis en la straton. Mi kuris por repreni ĝin kaj preskaŭ perdis
la vivon, zigzagante inter aŭtomobiloj. Aŭtisto forte bremsis kaj
kriis insultojn al mi. Personoj rigardis min kaj moke rikanis. Mi
repaŝis malrapide al miaj skatoloj. Kia fiasko! Kial mi ne pensis
pri la vento? Kiel mi povis esti tiel blinda? Mi tiel detale pensis
pri la entrepreno kaj ne rimarkis okulfrapan, gravan faktoron.

Kun la du skatoloj mi iris hejmen. Mia cerbo estis sensenta. Mi ne
povis pensi pri io helpa, pri ia solvo. Mi aŭtomate paŝpaŝis kaj
rigardis nek dekstren nek maldekstren. Iel mi atingis la loĝejon.
Mi iris rekte al mia ĉambro kaj ĵetis min sur la liton. Se nur mi
povus forgesi! Estas mia kulpo, ke mi troviĝas en la nuna kaĉo. Mi
estis tiom optimisma, kaj pro tio ne estis ŝirmita kontraŭ la skua
konstato de la fiaskiĝo. Kutime mi ne agas tiel: kutime mi estas
optimisma, sed devigas min atendi malbonon kaj tiel estas preparita
kontraŭstari senreviĝon. Estas diro pri optimismo kiel la mia:
„kalkuli kokidojn antaŭ la elkovo”, — nun en tiun malsaĝaĵon
mi mem saltis.

Baldaŭ mi laŭgrade komencis altiĝi spirite. Kial mi senesperiĝas?
mi demandis al mi. Multaj havas verajn, korŝirajn ĉagrenojn, sed mi
— mi havas iom da mono, stokon, sanon. Ekzistas proverbo ke, kiam
unu pordo fermiĝas, alia malfermiĝas. Mi eliris kaj promenis laŭ
la marbordo, iris en kafejon, trinkis tason da teo kaj manĝetis
kukojn. Dume mi pensis: estas ja foiro en Bristol — ĉu ne iri tien?
Estas jam iom malfrue, sed eble troviĝos malgranda stando. Tamen
Bristol estas sufiĉe malproksima, kaj eble mi irus vane. Ne: ne
indas riski iron al Bristol.

Mi ekmemoris pri la tiel-nomataj „amuz-arkadoj” de Brighton.
Tio estas haloj, kien vizitantoj iras por sin distri per aŭtomataj
ludmaŝinoj aŭ pafante sur celtabulojn per aerfusiloj, kaj tiel
plu. Eble estas loko tie, mi pensis. Mi iris kaj enketis. La
koncernulo estis for. Mi atendis preskaŭ unu horon ĝis lia reveno.
Mi demandis. Jes, li pensis, ke oni povos eble aranĝi loketon,
sed estas necese lupreni la standon por la daŭro de la somero. Mi
emis preni ĝin. La kosto estis tre alta, sed mi havos tempon por
enspezi profite...... Mi hezitis. Mi devas esti certa ne erari. Mia
strando-sperto igis min singarda. Mi decidis ne konkludi tuj, sed
bone pripensi la aferon unue.

Mi eliris kaj ĉirkaŭvagis dum iom da tempo. Poste mi reiris al la
amuzejo por pritrakti la luon — kaj ĝuste dum mi alproksimiĝis, mi
ekvidis la grandan tuberon en la afero. Ĉu mi tute stultiĝis, ke
mi ne unuavide rimarkis la elstaran obstaklon? Granda Dio! — se mi
estus preninta ĝin, kia erarego! La plafono ne estis sufiĉe alta!

Pli bone, ke mi ne plu provu hodiaŭ, mi pensis. Mi estas tute
sencerba. Eble mi tro pensadis lastatempe, eble mi estas mense laca.
Kun griza sento mi trenis min al kino por min volvi en mallumon, fali
en molaĵon de fotelo kaj sidi apatie, forgesante ĉion.

La sekvintan tagon mi reiris al Londono kun mia peza stokobalasto.
Dum plena semajno mi restis tie, ne sciante kion fari. Unu dimanĉon
mi eliris el kafejo Lyons kaj aĉetis gazeton ĉe la stratangulo. Mi
prenis ĝin senelekte, ne atentante la nomon. Mi rigardis ĝin. Ĝi
estis la „Sunday Referee”. Nebule la nomo tuŝis mian memoron.
Jes, ĉefo de tiu gazeto iam faris al mi proponon...... Nun mi
memoras. Li aŭdis mian eksponadon kaj aĉetis kuirilon. Li diris al
mi ke, se iam ajn mi serĉos laboron, mi iru al li, kaj li donis al
mi sian vizitkarton. Nu, kie estas tiu vizitkarto? Ĝi devas esti ie
inter miaj posedaĵoj. Mi iris hejmen kaj serĉis. Mi trovis ĝin.

Lundon mi iris al lia oficejo kaj min prezentis. La ĉefo estis
afabla kaj bonvenigis min. Responde al mia demando li diris, ke li
ja havas postenon. Li klarigis: „La posteno estas varbi reklamojn
de firmoj, kiuj vendas sanigajn kaj dietajn nutraĵojn. Vi devas
konvinki ilin pri la granda gajno, kiun tiuj reklamoj portos. La
reklamoj staros sur speciala paĝo de la gazeto, kaj en la mezo
aperos artikolo pri la utilo de bondieta manĝado. Tiun artikolon vi
mem verkos.”

La reklamaro enspezigos tricent pundojn, kaj mia salajro estos
dekprocenta kurtaĝo, nome tridek pundoj. Alta pago — sed mi sciis,
ke la akiro de la reklammendoj ne estos facila tasko. Mi akceptis la
postenon, kaj ĉio estis aranĝita. „Nu, ĉu vi havas atestilon de
via lasta firmo?” aldonis la gazetĉefo.

„Ne,” mi respondis. „Sed tio estos facila afero. Bonvolu skribi
al V.I.K. Kompanio, kaj ili certe tuj donos bonan atestilon.”

Ni manpremis kaj ĝis’is, kaj li diris al mi, ke mi ne forgesu reveni
post du tagoj por priparoli detalojn pri la laboro.

Pasis la du tagoj, kaj mi reiris. Tuj ĉe eniro mi sentis ŝanĝon en
la sinteno de la gazetĉefo. Ĝentile sed iom malvarme li petis min
sidiĝi. Li foliumis kelkajn paperojn sur la skribotablo. Post iom da
hezito li sciigis min, ke li bedaŭras, ke li ne povas doni al mi la
postenon. Mi demandis, ĉu li povus eble doni al mi ian klarigon pri
sia decido, sed li respondis, ke temas pri privata afero, do li ne
povas klarigi.

Mi eliris. Mi ne povis pensi pri ia kialo. Ĉu eble la atestilo
ne estis favora? Tion mi preskaŭ ne povis kredi, sed mi ne povis
klarigi al mi alimaniere la ŝanĝitan sintenon. Mi decidis, ke mi
nepre devos eltrovi kio estas skribita sur tiu atestilo, kvankam mi
ne sciis kiel atingi tion. Post iom da tempo mi trafis solvon, kaj mi
efektive eltrovis la enhavon de la atesta letero. Bedaŭrinde mi ne
povas malkaŝi kiel mi manovris tion.

Mi iris rekte al la atestilskribinto. Mi eniris lian privatan
kontoron, kaj li afable mienis kaj petis min sidiĝi. Post reciprokaj
ĝentilaĵoj mi diris:

„Estis ja bela atestilo, kiun vi verkis pri mi.”

„Kiel vi sciiĝis pri la enhavo de tiu privata letero?”

„Tio estas mia sekreto; sed ne pensu, ke mi blufas. Mi ja scias
la enhavon kaj povas citi ĝin parkere, se vi deziras. Eble cito de
kelkaj linioj konvinkus vin: tio ne uzus multan tempon.”

„Ĉu mi skribis pri vi ion malbonan?”

„Tute ne, nek ion bonan. Kion tiu letero _ne_ menciis, estis tute
pereiga. Vi ne diris, ĉu mi laboris konscience aŭ valore, ĉu
mi estas honesta, ĉu vi rekomendus dungi min, nek eĉ ĉu mi vin
forlasis aŭ estis maldungita. Tiu atestilo postlasis la senton, ke
mi faris ion tiel teruran, ke vi ne riskas eĉ skribi ĝin. Kial vi
faris tion? Ĉu estas io kontraŭ mi?”

„Tute ne,” li respondis. „Vi ja diris, ke mi skribis nenion
_kontraŭ_ vi! Do, se vi volas imagi, ke mi kulpas pro io, kion
mi ne skribis kaj ne eĉ imagis, via sinteno ŝajnas al mi iom
mallogika. Ĉu ne?”

„Ne utilas la vortskermado, kiam ni ambaŭ bone konas la veron. Mi
ne sentas ofendon, kvankam mi devus, sed mi volas diri al vi ion tre
sinceran. Pardonu, se mi parolas rekte kaj ne serĉas belajn frazojn.
Mi tute ne komprenas kial vi faris tian agon; sed se vi pensas eble,
ke per tiaj bojkotoj vi devigos min reveni al vi petegante laboron,
vi forte eraras. Via ago estis stulta. Se mi havus la devon doni
atestilon al iu, kiu bone konstruis kaj gvidis mian kuiril-komercon,
mi donus al li la plejeble bonan atestilon por havigi al li ian ajn
postenon krom la kuirila! Mi tute ne intencas entrepreni kuirilan
laboron, ĉar mi enuis pri ĝi, sed se cirkonstancoj iam devigos
min, estu avertita, ke vi malbonege fartos. Se mi kapablis starigi
vian kuirilan komercon kaj venki ĉiujn konkurencajn firmojn por via
gajno, mi certe povus ankaŭ vin bati, se hazarde mi troviĝus en la
kontraŭa tendaro!”

Mi ja parolis sincere kaj tute ne intencis reiri al la kuirila
laboro. Sed mia sorto decidis alie, kaj jarojn poste mi ja
konkurencis kontraŭ V.I.K. kaj perdigis al ili la britan kuirilan
merkaton. —

Mia mono komencis elĉerpiĝi, kaj mi ne povis elpensi manieron
vendi la paraŝutojn. Senespere mi decidis provi vendi ilin tre
malaltpreze al la firmo laŭnome British Toy Co., kiu estis fonto de
la paraŝutoj. Mi jam provis revendi ilin al la firmo Smart & Co.,
de kiu mi aĉetis ilin, sed tiu firmo eĉ ne havis la ĝentilecon
respondi. Mi iris al British Toy Co. kaj parolis kun iu firm-ĉefo.
Li diris al mi, ke miaj paraŝutoj ne povas esti la sama marko
kiel tiuj de lia firmo, ĉar ĝi havas la ekskluzivan pograndan
vendrajton en Britujo. Responde mi montris al li ekzempleron. Li
rigardis ĝin kaj diris:

„Ĝi ja estas nia marko. Mi ne komprenas tion. De kiu vi aĉetis
ilin?”

„Ĉu vi aĉetos ilin?” mi evitis.

„Jes, se vi diros al mi la nomon de la vendinto.”

„Sed kiom vi pagos?”

„Se vi diros al mi la nomon, mi pagos al vi la plenan
aĉetkoston.”

„Konsentite. Mi aĉetis ilin de Smart & Co.”

„Alportu la stokon, kaj post kontrolo mi pagos vin!”

Mi alveturigis la stokon per taksio, kaj la firmĉefo petis min
reveni post unu horo.

Mi revenis, kaj li pagis al mi la plenan kostprezon. Li ankaŭ
klarigis al mi kion li eltrovis pri Smart. La British Toy Co.
havas la solan vendrajton por Britujo, sed tiu rajto ne enkalkulis
Irlandon. Smart aĉetis ilin en Irlando, kaj lia firmo ne povis tion
malhelpi.

Mi konstatis ke resti en Londono ne portos profiton, kaj mi volis
kiel eble plej ŝpari mian monon por eventuala entrepreno. Mi decidis
iri al Blackpool. Blackpool estas la plej fama marborda urbo en
Britujo, kaj ofte mi aŭdis pri la grandega monenspezo tie dum la
somero.




25. MULTE DA SPIRITO SED NENIOM DA PROFITO.


Blackpool’a stacidomo. Vagonaroj konstante envenis kaj elŝutis
amasojn da homoj, kiuj venis tien por libertempi. La vizitantoj
estas plejparte de laborista klaso. Ĉie ili estis, kun valizoj,
kuntrenante infanojn. Sed tiu klaso libere elspezas. Multaj el ili
monŝparas dum la tuta jaro por disĵeti la monon dum la libertempo.
Familioj venas jaron post jaro al Blackpool kaj neniam enuas. Tuj
post libertempo multaj senprokraste komencas ŝpari monon por reveni
la sekvontan jaron. La ĵus envenintoj estas kutime palaj pro fabrika
laboro en Lancashire aŭ aliaj provincoj. Tiuj, kiuj estas pretaj
reiri hejmen, estas sanaspekte brunigitaj de la suno.

La stratoj de Blackpool estas plenplenaj de vizitantoj. Ĉiu butiko
vigle trafikas. Ĉe la strando estas ĉiuspecaj standoj kaj budoj,
kie oni povas aĉeti manĝon, dolĉaĵojn, glaciaĵon kaj eĉ
bolantan akvon por mem infuzi teon kunportitan. Aŭguristinoj tie ne
ĉiam laboras proprakonte, kiel estas kutime, sed estas organizitaj
dungitinoj de komercaj firmoj, kiuj havas budojn dissemitajn tra
la urbo. Ĉie tiuj sortdivenistinoj estas pretaj rakonti pri la
estonteco al tiuj, kiuj emas kredi. Amuzaĵoj, kuriozaĵoj kaj
ĉio distra estas pretaj por la milionoj da vizitantoj, kiuj venas
ĉiujare. Aŭkciistoj vendas valorajn aŭ ŝajne valorajn objektojn
kaj multe profitas. Ĉe la suda ekstremo de la marbordo estas
grandega foiro kermese ornamita. La Blackpool’a Turo impone regas
super la urbo kun alteco de 165 metroj. Liftoj portas homojn ĝis la
supro. En la tura konstruaĵo estas cirko, menaĝerio, restoracioj,
dancejo, teatro, kino, butikoj. Ĉiuj estas plenaj.

En senfasadaj butikoj sur la stratoj staras viroj kaj virinoj, kiuj
kantas modernajn kanzonojn akompane de piano, kaj la ĉeestantaro
kune kantas la vortojn, kiuj estas grande literitaj sur murkartoj ĉe
la fono. Poste oni aĉetas amase la muzikfoliojn de la novaj kantoj.
La tuta urbo estas foiro.

Sur la sablo la homoj troviĝas ĉie. Kelkaj naĝas, kelkaj vadas,
kelkaj sunbanas; la infanoj konstruas sablokastelojn aŭ rajdas sur
komplezemaj azenoj. Tri longaj marpontoj sin trudas sur la maron,
kaj en unu flanko estas granda salakva naĝbanejo. Belaj tramoj
veturigas vizitantojn laŭ la dekdu-kilometra ĉemara promenejo. Eĉ
per pitoreskaj ĉevalfiakroj oni povas traveturi, laŭ modo de niaj
geavoj.

Mi lasis mian valizon ĉe la stacidoma pakaĵejo kaj vagis rigardante
ĉion, dum mi cerbumis, kiel mi povos negoci. La standoj ĉe la
marborda promenejo estas altege kostaj kaj lueblaj nur por la daŭro
de la somero. Mi laŭiris la ĉefstraton Bank Hey Street. Apud la
turo mi vidis grandan halon, kiu frontas al la strato. Tie laboris
lignaĵistoj, konstruante budojn ambaŭflanke en la halo. Ĉe la
malantaŭa fino de la halo estis estradeto. Mi eniris scivoleme.
Ĉe unu flanko staris grupeto da homoj interparolante. Mi rekonis
fraŭlinon inter ili.

„Liza!” mi vokis. „Kiel mi ĝojas renkonti vin en ĉi tiu
fremda lando! Kion vi faras ĉi tie?”

„Vik! Kiu bonŝanca vento blovis vin al ĉi tiu urbo? Pardonu min
—,” ŝi diris kaj reiris al la grupeto por adiaŭi. „Ni iru al
la apuda kafejo,” ŝi diris, „kie laboras mia patrino; ĉar mi
volas paroli al vi. Mi esperas, ke vi havas la monon por taso da teo,
ĉar mi ne havas eĉ cendon.”

„Vi ne aliiĝis,” mi gajis. „Ĉiam preta trempi vin en teo.”

Liza tiam kaj tiam laboris kun mi ĉe la kuirila vendado; sed ŝi
estis nur provizora laborantino ĉe V.I.K., do restis sen okupo, kiam
la laboro sufiĉis nur por la regula dungitaro. Ŝi estis superbona
vendistino, kvankam ŝi ne sciis ekspondeklami. Ŝi havis strangan
sintenon. Kiam ŝi celis vendi al kliento, ŝi ne aŭskultis aŭ
ne aŭdis liajn kontraŭparolojn, sed daŭrigis trudvendi, kvazaŭ
la kliento ne parolis, aŭ parolis favore al la artiklo. Kiam ŝi
alkroĉis sin al kliento, ŝi estis pli tenaca ol buldogo kaj eĉ
sekvis lin longe for de la stando; sed ĉiam ŝi revenis kun la
mendo. Tiel bonan vendistinon mi neniam vidis.

En la kafejo ŝi scivolemis pri mi, kaj mi klarigis, kiel mi forlasis
V.I.K., kaj parolis pri mia malbona entrepreno post tiam. Ŝi ridis,
kiam mi rakontis pri la du gejunuloj, kiuj kredis ke mi ludas per
infana ludilo en Brighton. Mi kunridis, ĉar nur nun mi ekvidis
retrospekte la komikecon de la okazintaĵo.

„Mi forgesis ke via hejmo estas ĉi tie,” mi diris. „Ĉu vi
povus iom orienti min pri ebloj de negocado ĉi tie?”

„Ĝuste pro tio mi deziris paroli kun vi aparte. En tiu halo,
kie ni renkontiĝis, Sydney Cohen starigas malgrandan foiron, kaj
mi opinias ke tie kuŝas bona ŝanco por vi. Syd laboris por mia
patro en tiu sama loko, aŭkciante horloĝojn, arĝentilaron ktp.,
kaj ĝi estis unu el la plej bonaj lokoj en Blackpool. Tio estis
dum la milito, kiam mia patro ankoraŭ vivis. Bank Hey Street, kiel
ĉefstrato, estas ĉiam plena de homoj. Centmiloj tie preterpasas
ĉiutage. La foireto ne povas ne esti granda sukceso. Nu, mi
konas Syd jam de longe, kaj se vi volas, mi povos havigi al vi
standon. Neniam antaŭe estis foiro tie — sed juĝu mem pri la
sukcesebloj!”

„Jes,” mi diris. „Mi ja ŝatas tiun lokon; sed mi timas ke la
stando estos tro kosta.”

„Lasu al mi aranĝi tion. Mia patro multe helpis al Syd dum la
pasinteco, kaj Syd cedos standon al mi tre favorpreze kaj ankaŭ
lasos tempon por elpagi, se vi estas provizore iom ‚seka’. Se mi
mem havus monon por aĉeti varojn, mi enirus tuj. Se la stando estus
por mi persone, Syd donus ĝin eĉ senpage; sed por vi mi povos
havigi almenaŭ grandan rabaton. Mi estas tute senmona, kaj mi iel
travivas per la kelkaj ŝilingoj, kiujn mia patrino perlaboras. Mi
havas junajn gefratojn, do la elspezo preterkuras la enspezon. Sed
baldaŭ mi enlaboriĝos...”

„Sed, Liza. Ĉu vi forgesis, ke mi havas nenion por vendi?”

„Ĉu vi havas iom da mono por aĉeti?”

„Nu, jes, sed kion kaj kie aĉeti?”

„Mi konas firmon ĉi tie, kiu makleras varojn al bazaruloj. La
aĵoj estas malgrandaj, kaj la kosto estas frivola. Ni povos iri fari
elekton. Io ajn vendiĝus en tiu foiro, mi kredas.”

„Bone, parolu al Syd! Domaĝe, ke mi ne povos dungi vin, ĉar ĉe
tiuj malgrandaj standoj unu sufiĉas, sed, momenton! — mi havas
ideon. Se vi povos ricevi standon tre malaltkoste, kial ne preni du
kaj trafiki du specojn de varoj? Vi povus labori ĉe unu stando, kaj
mi ĉe la alia. Pri salajro ne temos: ni simple duonigos la profiton.
Ĉu tio plaĉus al vi?”

„Plaĉus?? Ĉu urso rifuzus mielon? Koran dankon — vi ofertas
malavare. Kie vi loĝas?” ŝi demandis.

„Mi ankoraŭ ne aranĝis.”

„Do loĝu ĉe ni. La ŝirmo kostos neniom, sed vi devos aĉeti
propran manĝaĵon. Mia hejmo estas en tramvetura distanco de ĉi
tie; ĝi estas komforta, kaj vi loĝos kiel en via propra hejmo.”

„Dankon, kaj tre volonte! Mi ja scias, ke loĝado ĉi tie en somero
estas tre multekosta.”

Ni kune iris al Syd. Li estis bonulo kaj postulis tre malaltan
prezon. Plue li diris, ke ne necesos pagi, ĝis ni enspezis en la
foiro. Ni luis du standojn kaj iris al la pograndisto por mendi
ion vendeblan. Ni elektis aĵon por eltiri la sukon el citronoj
kaj ankaŭ plektitan dratan pleton, kiun oni metas en kuirpoton
por ebligi rostadon en la poto mem, sen uzi grandan bakfornon, kiu
malŝparus multe da kuirgaso. La unua artiklo estis malmulte taŭga,
sed la dua estis ja bona.

Estis mardo, kaj oni promesis ke la foiro estos preta por malfermo je
la venonta sabato. Dum du tagoj Liza kaj mi libertempis. Mi puŝis
komercajn aferojn for el la menso. Mi supozis bonan negocon ĉe la
foiro sed mi evitis antaŭkalkuli aŭ atendi tro multe. Mi ne povis
imagi, kiel la foiro povus ne sukcesi, tamen kiu scias? En komerca
afero plej strangaj kapricoj de la sorto povas ja okazi, eĉ malgraŭ
la plej serena aŭspicio.

Vendredon ni eniris la foiron kaj ordigis la standojn prepare je
la morgaŭo. Ni aĉetis citronojn, kokinon, legomojn ktp. Entute
estis dekduo da standoj. La aliaj bazaruloj estis tre optimismaj,
sed mi ne lasis min forporti de ilia entuziasmo. Sur la estrado
montriĝos la „Omara Virino”. Vendrede vespere ŝi antaŭprovis
sian prezentaĵon. Ŝi ruĝigis la vizaĝon kaj iris sur la estradon,
kie staris tablo, kaj tie sur la tablo ni vidis virinan vizaĝon
sen virina korpo, sed de ŝia kolo etendiĝis omaraj gamboj kun du
tenajlaj ekstremaĵoj. Kiel la iluzio estis aranĝita, mi ne scias,
sed mi konjektis, ke ĝi estas iel kreita per speguloj. Mi diris al
ŝi:

„Omaro ne estas ruĝa ĝis post boligo. Ĝi devus esti nigra, se
ĝi ja vivas, kiel vi prezentas.”

„Mi scias tion,” ŝi ridis. „Sed boligita omaro pli longe
restas freŝa, ol kruda besto nekuirita, do mi ne bezonas tiel ofte
aĉeti novan, kaj cetere la ruĝa koloro estas pli sensacia. La
scienca precizo ne tre gravas. Nur atendu ĝis morgaŭ kaj vi vidos
la homojn enveni amase por vidi min.”

„Kaj kion vi faros, se oni volos vidi vin manĝi nekuiritajn
fiŝojn, kiel asertas viaj reklamoj?”

„Ho tute simple. Mi manĝos ostrojn. Tiuj estas nekuiritaj fiŝoj,
ĉu ne?” ŝi bonhumoris.

Sabaton la foiro malfermiĝis je la naŭa matene. Neniu envenis.
Ni ne zorgis. „Ho, estas frue,” diris la bazaruloj, „ni ne
malpaciencu, ni atendu iomete.” Ni atendis dum la tuta mateno, sed
ne eĉ unu persono envenis. Ŝajnis nekredeble. Mi diris:

„La granda fluo da homoj, kiun mi antaŭe vidis preterpasi la
pordon, estis la faktoro, kiu esperigis min; sed nun estas ĝuste
tiu preterfluado, kiu ĝenas min!” Sed oni respondis, ke mi ne
estu pesimisto. Mi komencis dubi pri la grandega sukceso, kiun ĉiuj
atendis; sed la ĝenerala optimismo vartis ankoraŭ mian esperon.
Dum la sekvinta semajno envenis nur manpleno da personoj; tamen la
bazaruloj insistis, ke tio nenion signifas, ĉar estas ankoraŭ frue
en somero kaj oni devas enkalkuli la belan veteron, kiu logas ĉiujn
rekte al la malbordo. „Sed vi vidos ĉi tiun semajnfinon. Estos
pentekosto, la urbo pleniĝos de vizitantoj.” Ŝajnis al mi, ke
vizitantoj tute ne mankas; se nur unu el cent envenus, ni bonege
negocus.

Venis vendredo antaŭ pentekosto. Miloj da homoj enfluis la urbon;
sed al ni estis same, kiel se ni starus en mezo de la Sahara dezerto.
Tamen ankoraŭ la bazaruloj ne povis aŭ ne volis kredi, ke la foiro
ne pliboniĝos. Ilia klarigo nun estis, ke la homoj ĵus alvenis kaj
estas okupitaj trovi la loĝejojn, elpaki valizojn ktp., do ke ili
ankoraŭ ne havis tempon por orientiĝi. Je tiu punkto mi fine perdis
ĉiujn esperojn; sed mi ne forlasis la foiron, ĉar alie kien mi iru?
Dum la pentekosta semajnfino — tio estas vendredo, sabato, dimanĉo
kaj lundo — niaj du standoj kune enspezis kvar ŝilingojn kaj ses
pencojn, kaj tiu mizeraĵo prezentis la plej altan enspezon de la
tuta foiro!

Finfine la bazaruloj ne povis nei al si, ke la foiro sin pruvis vere
fiaska entrepreno. La „Omara Virino” venis al mi ĉagrenite. Ŝi
nun estis virino pli amara ol omara. Ŝi diris:

„Mia mono elĉerpiĝis antaŭ kelkaj tagoj, kaj mi nun estas
preskaŭ preta manĝi iun ajn specon de nekuirita fiŝo.” Kaj
ŝi aldonis malgaje: „Sed neniu eĉ envenis por proponi tion.”
La Omara Virino ne povis elteni kaj ŝi forlasis la foiron. Unu-du
aliaj volis forlasi; sed la ĝenerala opinio estis, ke ne estus dece
forlasi Syd, ĉar li estas ja bonulo, kaj ke eble troviĝos maniero
sukcesigi la foiron, se ni ne, per forkuro, devigos lin fermi la
halon. Syd pagis grandan sumon por la luo de la halo, ĉar li devis
lui ĝin por la daŭro de la somero. Li agis malavare al ni kaj ja
provis elpensi rimedojn, do ni decidis helpi al li almenaŭ per
restado.

Syd konkludis, ke la omar-virina spektaklo ne estis sufiĉe alloga,
kaj li decidis venigi pilolvendiston. Tiu pilolvendisto laboris en la
jena maniero. Li staris ĉe la enirejo kun granda serpento volvita
ĉirkaŭ la korpo. Homoj kolektiĝas kaj rigardas scivoleme. Li
parolas pri la serpento kaj po-iom paŝetas malantaŭen, instigante
la homojn sekvi lin. Kiam li atingas la estradon, li suriras,
parolante pri serpenta veneno kaj kontraŭvenenaj medikamentoj, kaj
de tiu punkto gvidas sian parolon al la piloloj, kiujn li vendas. Sed
al la pilolvendisto mankis serpento.

Syd kaj li iris al Liverpool per aŭtomobilo kaj aŭ luis aŭ aĉetis
serpenton. Ili revenis kontente kun la besto en ligna kesto, kaj niaj
esperoj komencis ekflamiĝi. La nova provo stimulis kaj gajigis nin.
Ni vive deziris vidi la serpenton kaj rigardis de ioma distanco, dum
la pilolisto komencis malfermi la keston. Kiam li levis la kovrilon,
la serpento timige siblis kaj fulme ĵetis la kapon mordintence al la
vendisto. Li apenaŭ sukcesis forsalti sufiĉe rapide. La serpento
rampis rapide el la kesto kaj kondutis sovaĝe. La pilolvendisto
kriis averte al ni; sed tio ne estis necesa, ĉar ni jam forkuris
ĉiudirekte.

La serpento estis en la mezo de la halo. Kelkaj el ni atingis la
elirejon, sed aliaj troviĝis malantaŭe kaj timis preterpasi
la beston por eliri. Ĉe ĉiu moveto de la serpento la kaptitaj
bazaruloj saltis tien kaj tien, kaj la vendisto dume provis per
balailo enigi la serpenton en ĝian keston. La virinoj kriis panike,
kaj amaso da personoj kolektiĝis ĉe la pordo, sed por la unua fojo
en sia vivo la bazaruloj ne provis profiti la okazon por vendi al
la ĉeestantaro. Oni enportis diversajn ilojn, inkluzive de longa
stango, fosilo kaj rastilo. Kelkaj viroj kuraĝe helpis, kaj fine la
serpento estis enigita en la keston kaj la kovrilo riglita.

La pilolisto blasfemis: „Tiu bastarda vermo estas sovaĝa, kaj oni
eĉ ne venenokastris ĝin! Je Kristo, mi senhaŭtigos ilin kiam mi
reportos ĝin! Kia kanajlaĵo, doni al mi tian serpenton!”

La pilolisto kaj Syd reportis la serpenton al Liverpool. Ili revenis
kun alia. „Ne timu,” diris la pilolisto, „ĉi tiu estas bona —
mi certiĝis pri tio.” Sed ni staris tre distance, dum li elprenis
ĝin el la kesto. La pilolisto volvis la serpenton ĉirkaŭ sin kaj
karesis ĝin sen ia timo. Pograde ni kuraĝiĝis kaj riskis tuŝi kaj
palpi ĝin. Ni alkutimiĝis al la serpento kaj amikiĝis.

Tiu serpento estis la ĝusta antitezo de la unua. Ĝi rigardis nin
per molaj okuloj, kaj ĝia tuta vizaĝo esprimis amon. Ni tre ŝatis
ĝin, kaj ĝi iĝis nia dorlotbesto. Ni povis fari kun ĝi kion ajn,
kaj ĝi ne protestis, sed nur plaĉe glitetis silke. La pilolisto
sukcesis enigi kelkajn klientojn, sed ne estis sufiĉe da ili kaj la
negoco daŭris malbone. Unu matenon la serpento mortis, kaj nur tiam
ni konstatis, ke ĝi estis duonmorta jam ĉe alveno.

Syd preskaŭ elŝiris sian hararon. „Kia damnita sorto!” li
diris. „Ĉio iras malbone. Kion mi faru nun?”

Ni atendis dum pluraj tagoj, kaj Syd dume klopodis trovi solvon. Li
serĉis ion alian por interesigi la homojn. Unu bazarulo ne povis
elteni la malaltan enspezon, do pardonpetis kaj foriris. Syd trovis
interesilon por la foiro. Li aranĝis, ke profesia fastisto envenu.
La fastisto enportis munteblan kestegon el ligno kaj vitro kaj
starigis ĝin en la mezo de la halo. Li aranĝis vandon por parte
ŝirmi ĝin de libera vido. Ekster la halo li fiksis reklamafiŝojn,
kiuj anoncis, ke li estas mondfama, ke li jam rezistis kontraŭ
nemanĝo dum tiom da tagoj, kaj ke nun li restos en la kaĝo tage kaj
nokte por provi superi la ĝistiaman rekordon. Li plu anoncis, ke la
foiro restos malfermita dumnokte, tiel ke iu ajn povos enveni kaj
kontroli, ke li ne manĝas. La prezo por vidi lin estis ses pencoj.

Ni sciis, ke fastanta homo ordinare vekas grandan intereson
en Blackpool, precipe post paso de iom da tempo. Sed preskaŭ
neniu interesiĝis. Post iom pli ol du semajnoj la fastisto
elvenis sakrante kaj plendante amare, ke li eĉ ne povas enspezi
sufiĉe...... por manĝi.

Post tio Syd lasis fali la manojn. Li dankis nin pro nia kamaradeca
helpo. Li postulis nenian pagon kaj konsilis al ni ĉiuj foriri. Li
mem sukcesis reluigi la halon al iu aŭkciisto, kaj rehavis iom de
sia mono.

Liza kaj mi havis la stokon, sed nia mono plene elĉerpiĝis.




26. VORTO AMEMA EL BUŜO BLASFEMA.


Liza kaj mi travagis Blackpool por trovi lokon, kie ni povus
disvendi nian stokon al la publiko, sed ĉiuj standoj estis jam
okupitaj. Ni manĝis mizere sed estis sufiĉe kontentaj. Nia malbona
sorto ne ĝenis nin kaj ni eĉ povis ridi pri la malfacilaĵoj,
kiujn ni spertis. Interalie ni enketis ĉe mezaĝa paro, kiun ni
konis supraĵe, kaj ni ofte babilis kun ili ĉe ilia stando en la
Blackpool’a „Olympia”. Ĉiuj nomis ilin per la nomoj Lottie
kaj Foster. Mi neniam eksciis la familian nomon de Lottie nek la
antaŭnomon de Foster. Foster estis krudulo needukita, kaj li ofte
pritraktis temojn tute erare kaj ofendiĝis kaj eĉ mienis minace,
se oni kontraŭis liajn fuŝajn asertojn. Lottie estis simpatia; sed
ŝia elekto de emfazaj vortoj estis tre ŝoka. Estis videble, ke ŝi
estis iam tre bela junulino, malgraŭ la signoj de aĝo kaj diboĉo,
kiuj regis sur ŝia vizaĝo. Ili ambaŭ forte drinkadis kaj ofte
estis parte ebriaj dum la laboro. Laŭtaj kvereloj ofte okazis inter
ili, kaj dum tiuj kvereloj la reciprokaj insultoj ne taŭgis por
delikataj oreloj. Lottie kaj Foster estis edziĝintaj...... sed ne
unu al la alia.

Ili ofte invitis nin al kundrinko; sed ni ne emis, kaj cetere ni ne
havis monon. Ili bone sciis pri nia malriĉeco kaj insistis pagi
la drinkelspezon, se nur ni akompanus ilin al la drinkejo. Sed al
ili eĉ ne venis en la kapon proponi pagi manĝon aŭ eĉ tason
da teo. Tian proponon, cetere, ni ne povus akcepti, ĉar ni ne
povus reciproki; sed mi rekonstatis ion, kion mi ofte rimarkis ĉe
drinkuloj. Se drinkuloj disponas pri mono, ili ĉiam estas pretaj
libere regali per drinkaĵoj kaj ofte ofendiĝus, se oni malakceptus;
sed se oni petas de ili kelkajn pencojn por aĉeti sandviĉon aŭ
alian simplan manĝaĵon, ili tuj komencas preteksti por eviti tiun
komplezon.

Ili havis kelkmonatan infanon, kaj Lottie amegis ĝin. Iun tagon mi
renkontis ŝin, dum ŝi promenis veturigante la infanon en ĉareto.

Mi parolis al ŝi, kaj ŝi fiere montris al mi sian infaneton.
Estis vera plezuro vidi, kiel ŝia vizaĝo radiis pro amo, kiam
ŝi dorlote parolis al ĝi. Sed ŝi alparolis la infanon ne per la
kutimaj amvortoj. Ŝi uzis la plej aĉajn fivortojn, sed flustris
ilin tiel korameme, ke mi ne sentis naŭzon. Mi aŭskultis mirigite,
ĉar tiuj maldecaj vortoj estis tiom amplene ŝargitaj kaj mieldolĉe
diritaj, dum ŝi dorlotis, karesis kaj kisis la infanon, ke iel
ilia krudeco iĝis bela kaj tuŝis min senfine pli agrable ol la
kutimaj beldiraĵoj porinfanaj. Estis tre stranga sperto konstati,
ke mi aprobas kaj eĉ ĝuas tian trivialecon. Dum ŝi sin okupis
pri la infano, ŝia vizaĝesprimo hele beliĝis, ŝiaj okuloj iĝis
mole karesemaj, kaj mi vidis tiun diboĉulinon transformiĝi al
sanktulino. Neniam antaŭe mi spertis aŭ eĉ imagis ion tian.




27. DEKSTRA MANO NE SCIU KION FARAS LA MALDEKSTRA.


Liza aranĝis kun butikisto vendi en lia butiko la „Suk-spilojn”
(por ĉerpi sukon el citronoj). La aranĝo kun la butikisto estis
la kutima, nome, ke ŝi uzu lokon en la butiko por montri kaj vendi
ilin kaj ke li ricevu trionon de la tuta enspezo. Mi helpis al ŝi
loki tablon flanke de la enirejo kaj fiksi tie kaj tie reklamojn.
Ni sternis vakstolon sur la tablo tiel, ke ĝi pendis kovrante la
antaŭon de la tablo.

La „spilo” estis aluminia tubo iom pli dika ol krajono kaj
sufiĉe longa por trapiki citronon. Tiu tubeto estis plena de truoj.
Ligna bastoneto konvena al la tubkalibro kompletigis la spilon. Laŭ
la ekspono oni simple puŝas la tubeton tra la citrono laŭlonge
kaj iom oblikve, enŝovas interne la stangeton por senigi la tubon
de pulpo kaj semoj, poste elprenas la stangeton. Post tio necesas
simple cirkaŭpremi la citronon per la mano kaj la suko elfluas aŭ
gute aŭ fontane, konforme al la daŭro de la premo. Do jen oni havas
kranon, el kiu facile venas suko senpulpa kaj sensema...... klarigas
la eksponisto...... kaj tiel facile oni povas reguligi gute la sukon,
por delikate aromi manĝaĵojn aŭ aspergi fiŝon aŭ eĉ dike
fluigi la sukon, en iu ajn konvena kvanto. Poste oni povas remeti
la bastoneton kaj tiel sigeli la citronon, tenante la restan sukon
freŝa dum longa tempo. Tiel facila ĝi estas.

Liza uzis plenmaturajn citronojn kaj forte rulpremis ilin prepare,
knedante ilin, ĝis ili fariĝis tute „kaŭĉukaj”. Eĉ post tio
ŝi devis fortege premi ilin per la mano, dum ŝi eksponis, kaj devis
serene kaŝi de la kliento, kiel energie ŝi premas.

La vetero estis favore pluva, kaj ŝi sufiĉe vendis, sed la
vendoprezo estis nur po ses pencoj, el kio du pencoj estis por la
butikisto. Do malmulto restis por aĉeto de nova stoko kaj por
vivado. Krome oni devis uzi multajn citronojn, ĉar necesis unu
citrono por ĉiu ekspono. Ĉiufoje oni povas vendi unu-du ĝis ses
aŭ sep, sed povas okazi sufiĉe ofte, ke ekspono neniom vendigas.
Liza kutime revenis hejmen post la tagfino laca kaj kun mano, kiu
doloris pro streĉado. La laboro estis monotona, kvankam unu tagon
Liza rakontis amuzan okazintaĵon. Sinjorino envenis, atentis la
eksponon, kaj poste postulis dek-du spilojn. Liza demandis: „Ĉu vi
aĉetas la dekduon por disdonaci ilin al amikoj?”

„Ho, ne,” ŝi respondis naive-sincere. „Mi mem havas hejme
dek-du citronojn!”

Dum Liza laboris, mi serĉis manieron starigi komerceton, sed mi ne
sukcesis. La vendado de Liza pligrandiĝis, kaj kiam mi diris al ŝi
laŭde, ke ŝi plispertiĝas, ŝi respondis nur per enigma rideto.
Unu matenon, iom post la deka, Liza revenis de la laboro.

„Kio do?” mi demandis. „Ĉu vi ne laboras hodiaŭ?”

„Nek hodiaŭ nek morgaŭ nek iam plu en tiu butiko. Oni ĝentile
forpelis min — afable min puŝis tra la pordo!”

„Sed pro kio?”

„Pro tio, ke la butikestro estas stulta. Kiel vi scias, mi multe
pligrandigis la vendadon lastatempe, sed ĉi-matene li decidis, ke
tio ne plaĉas...... jen pro kio!”

„Nu, nu, Liza, mi konas vin. Bonvolu rakonti la cirkonstancojn!
Neniu butikisto estas tiom stulta, ke li forpelus vin tial, ke vi
bone enspezas! Tio ne havas sencon. Kion alian vi faris? Ĉu vi eble
vendis spilon al lia edzino, aŭ ĉu vi asertis ke vi povas per ĝi
elpreni la sukon el melono aŭ vinbero?”

„Kia suspektema homo vi estas! Vi ja scias, ke mi ne malĝuste
raportus! Okazis jene. Ĉi-matene mi alvenis iom frue al la laboro,
kaj antaŭ mia veno amikoj de la butikestro vizitis lin. Li
fanfaronis pri la spilo kaj fiere montris ĝin al ili. Li prenis
nepreparitan citronon, trapikis ĝin per la spilo kaj manpremis tiom
forte, ke li preskaŭ frakasis la pojnon. Li sukcesis eligi sufiĉe
da suko por sattrinkigi muŝon. Mi povas imagi, ke li ruĝiĝis pro
honto antaŭ siaj konatoj, kiam ili vidis ke la kvanto da suko ne
superis la kvanton da ŝvito sur lia frunto. Post tio li esploris
kaj eltrovis, kiel mi pli bone eligis sukon kaj pli bone vendis
lastatempe.”

„Nur por faciligi la laboron, mi faris tiel. Mi ŝraŭbis hokon
al la subo de la tablo ĉe mia flanko. Sur ĝi mi pendigis sitelon
da akvo. Mi pretigis kiel kutime tri-kvar citronojn, tratruis ilin,
poste per la pinto de la spilo mi disrompis interne la citronan
histon, ĝis ĝi estis tute spongsimila. Tiujn citronojn mi havis
ĉiam en la akvo. Kiam klientoj kolektiĝis, mi povis facile atingi
la citronojn sen kliniĝi. Mi prenis unu citronon el la sitelo sub
la tablo kaj ŝajnigis trabori ĝin per la spilo. Mi devis teni la
citronon horizontale, dum mi mienis trabori, alie la ‚suko’
elfluus tro frue. Post elpremo de la ‚suko’ mi montris per unu
mano al la kvanto ŝprucigita en la glason kaj per la alia mano
mi anstataŭigis la drenitan citronon per alia, dum la klientoj
forrigardis. Denove mi elpremis abundan sukon el la ‚sama’
citrono. Nu, la butikisto trovis la sitelon da akvo, en kiu naĝis
la citronoj, kaj li komprenis ĝenerale kion mi faris. Sed anstataŭ
esti kontenta, li koleriĝis. Ĉu vi povas kredi tion? Ĉu vi povas
kredi ke ekzistas viro tiom stulta? Kaj ĉu vi povas imagi kion li
malprudente diris? Li havis la impertinenton diri, ke la vendado
estas trompa, jen kia viraĉo li estas! Jen kiel li min dankas, ĉar
mi nur iom faciligis al mi la laboron. Tiaj stultuloj ne permesas, ke
oni honeste profitu!”

  * * * *

„Estas letero por vi,” mi diris al Liza, donante ĝin al ŝi. Ŝi
prenis ĝin, rigardis la surstampon, turnis ĝin enmane kaj diris:
„Nu, kiu skribus al mi de Londono? Eble la dommastrino, kiun mi
konas tie...... Ne, ne povas esti: ŝi ne havas skribmaŝinon.”

„Kial ne skribi al la sendinto por eltrovi kiu sendis ĝin? Aŭ ĉu
vi pensas ke estus pli trafe malfermi ĝin por eltrovi?”

„Genia ideo! Eble estas skribaĵo en la koverto.”

Ŝi legis kaj diris: „Ĝi estas de V.I.K. Oni demandas, ĉu mi
volus eksponi ĉe foiro en Caernarvon. Kie estas Caernarvon?”

„Vi tiel multe vojaĝis kaj ne konas la geografion? Ĝi estas en
Kimrujo, ne tro distance de ĉi tie. Kiam okazos la foiro?”

„Post du semajnoj. V.I.K. ne kutimas voki la provizorajn
laborantojn en la mezo de la somero. Ŝajnas, ke iom mankas al ili
laborantoj. Mi havas ideon. Mi skribos al ili akceptante la laboron
kaj aldonos, ke mi eble povos havigi vin por ili. Tiel ne ŝajnos, ke
vi repetas vian oficon kun ĉapelo en mano.”

„Ne, mi ne volas labori por ili. Iru vi!”

„Sed kion vi faros, Vik? Kiel vi trovos laboron?”

„Ho, laboro? Tian mi povas facile ricevi. Estas kuirilaj firmoj,
kiuj volonte dungus min, sed mi ne volas labori por iu.”

„Vi ne volas labori? Kial?”

„Aŭskultu, Liza! Mi estas senmona kaj ne scias kien min turni; sed
se mi akceptos dunglaboron, mi neniam havos ŝancon prosperi. Ne!
malgraŭ mia mizera stato mi intencas elteni, ĝis mi trovos kion mi
celas. Mi scias, ke obstini en mia ideo pri propra komerco ŝajnas
malsaĝe post miaj lastatempaj spertoj, sed tiu ideo fiksiĝis en mia
kapo.”

„Do, mi eltenos kun vi,” diris Liza.

„Tute ne. Vi laboru — mi serĉos. Mi faras al vi ĉi tiun
promeson. Se mi fine sukcesos starigi komercon, mi enprenos vin kiel
partoprenantinon, kaj ni duonigos ĉion. Vi estas bonega vendistino
kaj tre valorus kiel asociano.”

„Prefere mi ne akceptu la oficon ĉe V.I.K. sed venu kun vi, por ke
ni povu helpi unu al la alia.”

„Ne, Liza, tio estas malsaĝa ideo. Ne necesas ke ni ambaŭ risku
malsaton, kaj cetere vi havas la devon monhelpi al via familio. Vi
laboru, kaj mi restos ĉe mia decido kaj ankaŭ ĉe mia promeso al
vi. Mi havas la stokon da rostkradoj kaj mi klopodos vendi tiujn
komence. Vero estas, ke mi jam decidis iri al Liverpool por trovi
vendlokon en magazeno. Mi konas iun fakestron en magazeno tie, kaj
eble tio helpos.”

„Se vi nepre decidis, Vik, nu, mi havas kelkajn ŝilingojn kiujn
mi volonte donos al vi. Verŝajne sufiĉe por pagi la veturon. Sed
kiel vi superos la malfacilaĵojn en Liverpool? Eĉ se vi sukcesos
trovi vendlokon? La magazeno ne pagos vian parton de la enspezo
antaŭ la fino de la semajno; do, kiel vi sukcesos loĝi kaj manĝi
intertempe?”

„Nu, tiun problemon mi solvos siatempe. Dankon pro la propono de la
monhelpo, sed mi ne volas ĝin. Tenu ĝin, vi ĝin bezonos.”

„Sed kiel vi povos iri al Liverpool?”

„Tre simple, mi iros piede.”

„Piede? Sed tio ne estas ebla. Ĝi estas longa vojo.”

„Ne longa, ĝi estas 80 kilometroj, kaj mi ja iros piede...... kiam
mi ne veturos aŭtomobile!”

„Mi ne komprenas,” diris Liza. „Per kies aŭtomobilo?”

„Per ĉies. Ordinara viro uzas unu aŭtomobilon, sed mi
uzos multajn. Ĉu vi komprenas min? Simple dirite, mi intencas
petveturi.”

Liza kontraŭis la ideon, sed mi obstinis, kaj fine ni interkonsentis
ke mi komencu mian petveturadon je la venonta lundo.




28. TUTE LIBERA KIEL BIRDO AERA.


Lundo frumatene. La tago vekiĝis kun afabla rideto, kaj la suno,
rigardante el purblua ĉielo, aŭguris belan tagon. Mi rigardis al la
ĉielo, riverencis gaje kaj diris: „Mil dankojn al vi, amiko!”
Tia estis mia humoro. Mi elektis mian plejbonan kostumon kaj zorge
tualetis. Mi fieris pri tiu kostumo; ĝi ja estis laŭmode bongusta
kaj plene valoris la altan prezon kiun mi estis paginta por ĝi. Mi
ne prenis valizon, sed nur enpoŝigis razilon kaj dentobroson. Mi eĉ
ne vestis pluvsurtuton aŭ ĉapelon. Ne venis al mi en la kapon, ke
povus pluvi. Kun malpli ol du ŝilingoj en la poŝo mi eliris, post
adiaŭoj, kun facila animo kaj sento de aventuro. Mi iris buse ĝis
la limo de la urbo laŭ la Liverpool-vojo. Sur la buso mi pripensis
la tujan problemon: kiel rapide atingi Liverpool.

„Nu,” mi pensis, „mi havas diversajn memelpensitajn maksimojn,
kiuj ĉiam helpas al mi. Mi kontrolu kaj esploru ilin. Estas: _Kial
timi neon?_ Tiu igas min provi eĉ ŝajne malesperan aferon......
sed ne, ĝi ne taŭgas por la momento. _Fidu al la lasta mikroskopa
ŝanceto!_ Ne, ankaŭ tiu ne servas. Ĝi servas nur, kiam mi serĉas
vojon por eliri el embaraso. _Faru kion aliulo ne faras!_......
Nu jes, eble tiu servos, al mi ĝis nun ĝi estis la plej utila
maksimo. Nu, kion farus aliulo, kiu survoje petas veturigon? Unue
li komencas marŝi. Se li marŝas kvin kilometrojn, li nur lacigas
sin, sed tiu distanco preskaŭ ne helpas ĉe tiel longa vojo. Kaj
pli-malpli la samaj aŭtomobiloj atingas lin, ĉu li estas ĉe la
komencpunkto aŭ kelkajn kilometrojn plu. Jes, marŝi estas stulte,
ĉar oni povas veturi la saman distanceton, kiun oni marŝus. Sed
se mi sidas ĉe la vojrando, mi devas konsideri, kion pensus la
aŭtomobilisto...... jen, mi ekforgesis pri tiu alia maksimo mia:
_Konsideru la vidpunkton de la aliulo!_ Jes, la aliulo certe pensus,
ke mi estas inertulo; do entute estos plej bone, se mi atendos, ĝis
aŭtomobilo vidiĝos, kaj tiam komencos marŝi. Ŝarĝaŭtistoj estos
pli komplezaj... ne, pli vere ili estos pli tedataj, ĉar ĉiu petulo
celas ilin. Mi devas teni min al la maksimo: _Faru kion la aliulo ne
farus!_ do mi elektos luksajn aŭtojn. Tiel mi iros pli rapide kaj ne
haltos tie kaj tie, kiel eble faros ŝarĝaŭtoj. Kaj se mi elektos
malnovan aŭton, ĝi povus panei, kaj mi devus halti kaj kunhelpi pro
ĝentileco. Do mi mansignalos nur al zorge elektitaj aŭtoj. Sed la
signalmaniero? Ankaŭ ĝin mi devas ŝanĝi. La kutima mansvingado
kun la dikfingro etendita estas tro almozpeta. Mi devos agi postule,
kvazaŭ io grava donus al mi la rajton. Jes, jen mia plano.”

Ĉe la bushaltejo mi komencis promeni ĝis preter la lastaj urbaj
domoj. Tie mi atendis aŭtomobilojn. Mi provis haltigi du-tri sen
sukceso. Mi konstatis kial mi malsukcesis. La vojo estas larĝa kaj
ebena, kaj la aŭtoj iras rapide kaj ne emas tro abrupte bremsi,
kiam mi mansignalas. Se la vojo estus dekliva, mi povus atendi ĉe
la supro aŭ ie, kie la aŭtoj nature malakcelas. Do mi aliigu la
signaltaktikon. Mi signalos al aŭtoj, kiam ili estos ankoraŭ
malproksimaj, por averti la aŭtiston, poste mi mallevos la brakon
kaj ĉe proksimiĝo mi donos definitivan haltsignalon. Tion mi
provis; sed la aŭto daŭrigis sian vojon, ĉar ĝi estis plena de
homoj. Domaĝe. Kiel mi povus vidi, ĉu aŭto estas plena, kiam ĝi
estas malproksima? Tiun punkton mi ne povus solvi, krom se mi uzus
teleskopon. La ideo, ke persono petus kun teleskopo ĉe la okulo kaj
(mi aldonis) radio-sendilo por paroli al la aŭtistoj, bildigis tiel
farsan spektaklon, ke mi ne povis ne ridi.

Venis alia aŭtomobilo. Mi signalis, atendis kaj denove signalis,
kiam la aŭto estis pli proksima. Ĉe la dua signalo mi iris iom en
la vojon kaj, kun brako plene etendita antaŭen, mi igis la aŭton
halti. Sen peti pardonon, mi diris: „Ĉu vi iras al Preston?”
Li jesis, kaj mi diris: „Dankon — ĉu vi komplezus? Mi trafis
en embarason.” Kaj sen plu diri aŭ heziti, mi eniris. Ni afable
parolis dum la veturado, kaj la aŭtisto demandis al mi, kie mi
forlasis la difektitan aŭton? Mi klarigis, ke mi ne havas aŭton. Mi
konstatis, ke miaj bonkvalitaj vestoj, mia naturŝajna aŭtoritateco
kaj eĉ mia hazarda elekto de vortoj supozigis al li, ke mi posedas
aŭton. Tia estas la mondo, mi meditis. Oni volonte helpas al homo,
kiu ŝajnas ne ekstreme bezoni helpon. Mi vidis ĉifonulojn kaj
virojn videble senlaborajn humile peti veturigon kaj sciis, ke ili
devas multe klopodi, por ke eĉ ŝarĝaŭtomobilo atentu ilin.

En Preston mi facile „kroĉis” aŭton, kiu portis min partvoje al
Liverpool, kaj per tria mi atingis Liverpool pli frue, ol se mi estus
irinta buse. La tria aŭtisto estis tre afabla kaj invitis min al
botelo da biero kaj sandviĉoj, kiujn li aĉetis en ĉevoja trinkejo.

En Liverpool mi iris rekte al granda magazeno kaj parolis al la
fakestro, kiun mi konis tie. Lia nomo estis Priestley. Mi foje
eksponvendis en lia fako. Li estis tipo aŭ ridiga aŭ naŭza,
depende de la perspektivo de la observanto. Mi tre ofte renkontis
similajn tipojn, precipe en magazenoj. Ordinare ili komencas labori
kiel simplaj komizoj por kompatinda pago, tuj kiam ili forlasas la
lernejon. Post multaj jaroj ili atingas postenon, kiu kunhavas iom
da aŭtoritateco, kaj tio parte kompensas tion, ke ili ne ricevas
salajron adekvatan al ilia ofico. Ĉar estas granda honoro esti
parteto de potenca akcia firmo, ĉu ne? La sento de supereco super
la taĉmento da pigmeoj, kiun ili antaŭnelonge forlasis, pufigas
ilian memestimon. Ilia tuta parolado celas impresi ilian gravecon sur
ĉiun, kiu povas aŭskulti sen oscedi. Naiva aŭskultanto komprenus,
ke la potenca kompanio, kiun la imponulo ĉiam nomas per „ni”,
bankrotus sen la prizorgo de la parolanto. Ordinare tia imponulo
legas komercajn gazetojn kaj eĉ parkeras komercajn terminojn, kiujn
li nur nebule komprenas, kaj ĉe ĉiu okazo li uzas ilin, ĝuste aŭ
mise, por ke la mondo genufleksu antaŭ tia komerca geniulo.

Mi klarigis al Priestley mian deziron eksponvendi la rostkradojn en
lia fako. „Ne estas eble,” li diris. „Ni aĉetis por dek mil
pundoj da varoj kaj ne estas loko, kaj cetere mi decidis fari grandan
ŝanĝon en la fako kaj intencas transloki la lignaĵan sekcion
al la alia flanko. Mi devas konstante modernigi laŭ la lastdataj
komercaj postuloj, stimuli, h’m, la _debiton_ kaj teni altaj la
akciojn de nia firmo. Ne, mi bedaŭras, ke mi ne povas oferi al vi el
nia spaco. Ĉiu kvadrata metro devas esti racie ekspluatata, kaj mi
ne povas fari favoron, kiu malutilus nian intereson. Mi havas grandan
respondecon, sciu.”

„Vi ja estas grava persono,” mi diris humile.

„Ho, estas mia laboro,” li diris kun pseŭda modesteco. „Kun la
ofico venas la devoj, sciu.”

„Ĉu eble vi, kun via pozicio, povus informi min pri io?”

„Nu, certe, mia knabo; se ĝi ne estas komerca sekreto.”

„Pri tio mi fidas al via juĝo,” mi diris, dum mi vidis lin
ŝveli de momento al momento.

„Ne timu, demandu libere!” li diris grandanime.

„Dankon. Estas jeno: Ĉu via edzino batas vin hejme?”

Kaj antaŭ ol li povis rekonsciiĝi de mia sarkasma bato, mi abrupte
forlasis lin.

De tiu magazeno mi iris al magazeno Lewis, la plej granda en
Liverpool. Sed ankaŭ tie mi malsukcesis. Mi ĉirkaŭvagis en
la magazeno dum iom da tempo, pensante kion fari, kiam mi vidis
bazarulinon veni al mi salute. Mi juĝis, ke ŝi estas proksimume
kvindekjara.

„Vik,” ŝi vokis, „kiel vi fartas? Kia feliĉo renkonti vin!
Vi ja promesis, ke vi loĝos ĉe mi, se vi venos al mia hejmurbo.”
Ni manpremis, sed mi tute ne rekonis ŝin, kaj dum ŝi parolis, mi
klopodis rememori kie ni renkontiĝis.

„Estas longa tempo, de kiam mi laste vidis vin,” ŝi daŭrigis.
„Mi neniam forgesos la tempon, kiam vi estis kaptita inter la
ferstangoj de la turniĝanta kradpordo en Birmingham, kaj oni diris,
ke nur forĝisto povus liberigi vin. Ĉu vi ne memoras ke vi diris,
ke nur dank’ al ‚la lasta mikroskopa ŝanceto’ vi sukcesis eltiri
vin?”

Nun mi memoris pri ŝi tre nebule, sed mi estis tro distrita por emi
daŭrigi la konversacion.

„Jes, jes,” mi diris. „Dankon, mi certe venos al vi, sed
momente mi estas tro okupita kaj havas gravan rendevuon, do vi devas
pardoni min. Sed mi revidos vin denove, antaŭ ol mi forlasos
Liverpool.” Kaj mi iris rekte, kvazaŭ mi devus rapidi al iu
speciala celo.

En alia parto de la magazeno mi haltis kaj pripensis mian situacion.
Mi decidis, ke mi devos tuj trovi regulan laboron, kiu lasos al mi
tempon por klopodi la starigon de propra komerco. Sed ordinara laboro
estis preskaŭ netrovebla. Estis milionoj da senlaboruloj, kaj multaj
ne laboris dum jaroj. Ĉu mi provu ĉe la firmo Lewis? La afero
estas senespera. Estas centoj, eble miloj, kiuj longe atendis tian
laboron. Kian ŝancon mi havus? Kaj krome mi bezonas laboron urĝe.
Sed eble, se mi provus akiri oficon tre respondecan, estus ŝanco.
Por la oficoj, kiuj ne postulas grandan sperton, estas multaj kiuj
aspiras, sed eble ĉe la supro...... ne, eĉ tie ne. Cetere mi ne
posedis antaŭan sperton pri tia laboro, nek atestilojn. Provi estus
nur vana klopodo. Sed unu el miaj maksimoj venis al mia helpo: _Kial
timi neon?_ Mi decidis provi.

La supera ĉefo ĉe Lewis estis s-ro Marquis, kiu estas nun Lordo
Woolton, kaj mi iris rekte al lia kontoro. Sekretariino baris la
vojon. Mi diris al ŝi, ke mi deziras alparoli s-ron Marquis; sed ŝi
demandis, pri kio temas mia afero. Mi hezitis, ĉar pera interrilato
ne sukcesus; do mi demandis, ĉu ŝi volus porti skriban komunikon de
mi al li. Ŝi diris ke jes, do mi skribis ĝin. Mi memorigis lin, ke
li parolis iam tre laŭde pri mi al iu, kaj ke mi nun proponas mian
servon por estra ofico, sed ke tiu ofico devas esti en Glasgovo. Mi
starigis la kondiĉon por doni gravecon al mia propono kaj, krome,
mi emis reiri al Skotlando. Sed malgraŭ miaj elektemaj postuloj mi
estis preta balai la kelon, se nur mi povus enspezi.

La sekretariino revenis kaj diris, ke mi eraris, turnante min al s-ro
Marquis, sed mi devas turni min al s-ro Hooper, kiu pritraktas tiajn
aferojn. „Mi certe ne faros tion,” mi diris indignete. „Oni
miskomprenas. Mi ne serĉas laboron, mi proponas mian servon. Se mi
iros al s-ro Hooper, mi estos kiel vicostaranto inter centoj, kiuj
serĉas vivrimedon.”

„Ne,” ŝi diris. „Ne estas tiel. Sinjoro Hooper aŭdiencas sole
personojn por estraj postenoj.”

Mi rolis nedecide, hezitis iom konsiderante, poste mi diris cedeme:
„Bone, mi iros al li. Bonvolu anonci min.”

Sinjoro Hooper ĝentile envenigis min en sian kontoron. Ni parolis
dum iom da tempo, kaj li diris: „La sola inda ofico, kiu
troviĝas en Glasgovo, estas kiel estro de la nova restoracio,
kiun ni inaŭguros tie. Ankaŭ via kuirista sperto utilos por tiu
posteno, kaj se vi iros al s-ro Leek, vi povos uzi mian personan
rekomendon.”

„Bone,” mi diris. „Mi vizitos lin kiam mi troviĝos en
Glasgovo. Efektive, mi baldaŭ devos iri tien pro komercaj
postuloj.”

Mi eliris el la konstruaĵo. La posteno estis estonta, do tute ne
helpis. Tiu malproksima „pasero en aero” havas nenian gravecon
kompare al la urĝaj problemoj de manĝo kaj tranokto. Ĝuste kiam
mi estis eliranta el la magazeno, penso trafis min. „Piedbatinda
stultulo! Plej dikkapa idioto en ĉi tiu mondo!” mi insultis min.
„Blinda bovo mi, kiu ne rimarkis ion pli okulfrapan ol la magazeno
mem. Ĉu do estingiĝis la kandelo en mia kapo? Tiu bazarulino......
ŝi proponis loĝejon; sed miaj okuloj rigardis tiel alte en la
nubojn, ke mi ne vidis kio pendis rekte antaŭ mia nazo!”

Mi reiris en la magazenon, veturis per lifto al la koncerna etaĝo
kaj diris al la bazarulino: „Mi trovas, ke mi disponas tempon, do
ĉu estos oportune, se mi akceptos ĉi-vespere vian inviton?”

„Nu certe, certe,” ŝi respondis varme. „Mi ĝojas, ke vi povas
veni.”

Je ŝia laborfina horo mi renkontis ŝin, kaj ŝi kondukis min al
sia hejmo. Ŝi regalis min gastame, mi dormis en komforta lito kaj
bone matenmanĝis. Malgraŭ miaj protestoj ŝi rifuzis akcepti pagon
rekompence. Kompreneble mia financa stato ankaŭ ne permesis, ke mi
tro forte insistadu.

Marde matene mi adiaŭis al la bonkora bazarulino kaj forlasis
ŝin post la deka. Mi petveturis ĝis Manĉestro, distanco de 55
kilometroj, kaj iris al la hejmo de bazarulo, kiun mi konis jam de
longe. Oni kromnomis lin Blackie, ĉar li ĉiam vendas nigran lakon
por fornoj. Mi ofte monhelpis lin, do mi ne hontis peti noktan
restadon kaj manĝon de li. Li estis gastama, kaj mi ne kaŝis mian
malriĉan staton de li. La postan matenon mi forlasis lin informinte,
ke mi celas la Manĉestran filion de Lewis. Lia hejmo situis ok
kilometrojn for de la urbomezo. Blackie diris, ke li mem iros poste
al la centro de la urbo, do mi aranĝis renkonti lin ĉe la arkado en
la Lewis-konstruaĵo je tagmezo.

Mi iris rekte al la subtera etaĝo de Lewis kaj demandis al la
bazaruloj tie laborantaj, ĉu laŭ ilia opinio estas ŝanco enveni
kun la rostkradoj. „Ŝanco?” unu diris. „Vi havas tiom da ŝanco
kiel neĝero en infero. La magazeno komencos grandan rabat-vendadon,
kaj oni bezonos ĉiun metron. Por lasi al ili lokon, ni mem devas
foriri, do vi povas taksi vian ŝancon eniĝi. Eĉ la viro, kiu provis
iri en Paradizon, havis pli da ŝanco ol vi. Vi ja aŭdis la rakonton?”

„Ne,” mi diris.

„Ne? Ĉiu embria bazarulo devus lerni ĝin en la lernejo.” La
esprimo sur la vizaĝoj de la aliaj bazaruloj avertis min atendi
blagon.

„Estis viro, kiu frapis sur la ora pordego de Paradizo. Sankta
Petro malfermis la pordon. ‚Kio estas via nomo?’ ‚Karlo
Rapo.’ ‚Atendu momenton!’ diris Petro. Li reiris en Paradizon
kaj fermis post si la pordegon. Petro rigardis sur listo kelkajn
kilometrojn longa. Post kvindek jaroj Petro revenis, dum anĝela
voĉo aŭdiĝis plendante, ke Petro ne fermadu kaj malfermadu
konstante la pordon, ĉar tio faras trablovon. Sed Petro ne atentis
al la anĝelo, sed diris al la viro:

‚Jes, mi trovis vian nomon, bonŝance ĝi staris ĉe la komenco
de la listo; sed estas skribite, ke vi multe pekis, do vi ne povas
eniri.’

La enirpetanto kriis: ‚Ho, vi devas min enlasi! Mi faros volonte
ian ajn pentofaron; sed mi nepre devas enveni, ĉar en la Infero
atendas min mia bopatrino. Ĉu ne estas io, kion mi povas fari por
purigi mian animon? Mi estas preta fari ion ajn; mi eĉ promesas
viziti mian bopatrinon ĉiucentjare dum duonhoro!’

‚Tio estas ja grandega ofero,’ aprobis Petro. ‚Sed ĝi ne estas
en la oficiala listo de pentaj agoj.’

‚Ĉu do ekzistas eblo?’ demandis la pekulo kun iom da espero en
la voĉo.

‚Jes......,’ diris Petro, ‚sed la tasko por forviŝi viajn
pekojn estas nia plej malfacila. Ĝi estas entute tri taskoj, sed
neniu iam ajn sukcesis fari ilin. Mi dubas, ĉu la Ĉefo mem povus
fari la lastan, do tute ne utilas.’

‚Sed mi provos, mi provos, nur donu al mi la ŝancon!’

‚Sed mi diras al vi, ke ne estas eble plenumi la kondiĉojn,’
diris Petro senpacience. ‚Vi nur perdos la tempon.’

Post longa disputo kaj plenda petado, Petro diris:

‚Mi neniam spertis tiom obstinan homon; vi estas pli malcedema, ol
niaj maljunaj fraŭlinoj, kiuj volas permeson edziĝi en Paradizo!
Do, jen la unua tasko: Iru sur la teron kaj elfosu la Himalajajn
montegojn per ĉi tiu te-kulereto!’

La pekulo foriris kaj post cent jaroj li revenis. La kulereto, kiu
pendis de lia laca brako, estis preskaŭ eluzita. Li diris al Sankta
Petro: ‚Mi plenumis la taskon.’

‚Mirinde,’ diris Petro. ‚Nu, jen la dua tasko: Reiru al
la mondo kaj elĉerpu la Atlantikan Oceanon per ĉi tiu kudra
fingringo.’

La pekulo foriris. Post kvincent jaroj li revenis. Li estis iom
klinita, kaj en la haroj li havis marherbon kaj kelkajn krabojn, sed
li rektigis sin kaj diris fiere:

‚Mi faris. Nun donu al mi la trian taskon!’

Petro balancis la kapon kompateme kaj diris:

‚Vi bone faris. Eĉ, oni povas diri, tre bone. Sed ne utilas. La
tria tasko estas malebla. Estas vane. Mi ne donos!’

‚Sed vi devas doni ĝin al mi!’ ploris la pekulo. ‚Vi devas!’

‚Do bone,’ cedis Petro, ‚sed mi avertas, ke ĝi estas tute
nefarebla. Jen la tria tasko: Iru al la mondo kaj aĉetu de Vik
Rossetti kuirilon. Poste redonu la kuirilon kaj rericevu sukcese vian
monon!’

Kun malespera krio la viro sin ĵetis el la perono de Paradizo en la
abismon.”




29. SORTO FLATAS, SORTO BATAS.


„Nu, resume, estos neeble penetri ĉe Lewis,” mi meditis
amare. „Denove mia espero estas detruita. Ĉu mia sorto neniam
ŝanĝiĝos? Ŝajnas al mi, ke mi pekis eĉ pli ol la viro en la
rakonto, se mi meritis tian sorton! Eĉ mia maksimo: _Kial timi
neon?_ jam ne helpas. La sorto ŝanĝis ĝin al: _Kial esperi jeson?_
Ne ĝenu vin, kara maksimo, ne estas via kulpo: la sorto malamas nin
ambaŭ. Nur por esti fidela al vi, mi provos ankoraŭ unu fojon. Mi
ja havas tempon por foruzi, ĝis mi renkontos Blackie.”

Mi demandis la bazarulojn, kun kiu oni aranĝas eksponvendadon. Ili
sciigis, ke estas s-ro Robinson, kies kontoro estas supre, sed ili
denove konsilis al mi, ne provi.

Mi iris serĉi la kontoron kaj trovis ĝin en angulo de la tria
etaĝo. La kontoro havis maldikajn vandojn, kaj mi klare aŭdis iun
paroli interne. Li parolis laŭte, kaj mi atendis ekstere, ĝis li
liberiĝos de la intervjuo, kiun li ŝajne havas. Mi ne atentis la
paroladon, sed mi ne povis ne aŭdi. Mi konstatis, ke li ne parolas
al iu en la kontoro, sed ke li uzas la telefonon.

Mi aŭdis: „Pretekstoj ne interesas min: tio kaj tio estas via
afero. Mi scias nur, ke ni devas ricevi liveron; nenio alia min
tuŝas. Necesas dek mil por Manĉestro, sep mil por Liverpool,
aliaj dek mil por Leeds kaj la cetera kvanto por la aliaj filioj
— kaj mi volas ilin tuj. Ĉu vi komprenas — tuj! Mi ne povas
vendi pretekstojn, mi vendas varojn. Se ili ne estos liverataj
senprokraste, mi aĉetos aliloke...... jes, jes, mi scias, ke viaj
viŝtukoj estas la plej bonaj, kaj tiel plu, sed tio nenion signifas,
se ni ne havas ilin!” Kaj tiel li daŭrigis, dum mi duone atentis.

Subite mi pensis: „Li volas milojn da viŝtukoj, kaj Manĉestro
estas la centro de la kotona kaj tolaĵa industrio? Eble mi povos
trovi ilin por li. Estas ja ŝanco, se mi rapidos.”

Mi forkuris, iris rekte al Hughes, magazeno kontraŭe en Market
Street, kaj demandis kiu prizorgas la aĉetadon de varoj. Oni
direktis min al la koncernulo. Mi demandis al li: „Kie vi aĉetas
viajn viŝtukojn?” Li rigardis min kvazaŭ por diri: „Kia
impertinentulo!”, sed li diris: „Ni mendas ĉion pere de nia
Londona oficejo.” Mi forkuris kaj iris rekte al la poŝtoficejo
kaj enrigardis la registron de urbaj komercaj adresoj. Mi elektis
diversajn nomojn kaj adresojn de firmoj, kiuj ŝajne komercas
per tolaĵoj. Mi rapide skribis la nomojn sur la dorsa flanko de
leterkoverto kaj elkuris. Estis ĝuste la dek-dua horo. Mi rapidis
al la rendevu-loko kaj tie trovis Blackie. „Blackie, ĉu vi konas
Manĉestron? Kie troviĝas tiuj adresoj? Ĉu estas proksimaj inter
ili?” Li rigardis la liston. „Jes, tiu estas tute apude en Mosley
Street, kaj tiu estas......”

„Tio sufiĉas, dankon; mankas tempo, ĉar Lewis fermos je la unua.
Montru al mi la vojon. Mi klarigos, dum ni iros. Mi volas aĉeti
milojn da viŝtukoj. Venu!”

„Sed, aĉeti senmone?” li balbutis.

„Jes, jes,” mi respondis. „Mi ankoraŭ ne scias kiel, tio estas
elpensota detalo. Ni rapidu.”

Mi iris en la unuan oficejon, klarigis ke mi volas milojn da
viŝtukoj por granda podetala firmo, sed diris ke ili devas esti tre
moderprezaj kaj bonkvalitaj. „Jen la situacio,” mi klarigis:
„Tiu firmo volas viŝtukojn, kaj estas ŝanco por vi akiri la
liverrajton, ĉar la firmo ne estas kontenta pri sia liveranto.
Sed ne estas mi, kiu decidos pri la aĉeto, do via prezo devas
esti malaltigita ĝis la lasta ono. Nu, komprenu, ke mi mem scias
nenion pri viŝtukoj, sed la prezo kaj kvalito devas esti taŭgaj
por spertuloj, kiuj scias aĉeti avantaĝe kaj grandkvante. Donu
al mi ekzempleron — kaj okaze de sukceso lasu al mi malgrandan
kurtaĝon!”

„Mi bedaŭras, ke ni ne povas salti al propono tiel senpripense;
necesas tempo por konsideri, kaj......”

„Sed ne estas tempo! Aŭ vi transsaltos formalaĵojn, aŭ vi perdos
la okazon. Vi......” sed mi vidis, ke mi ne povas skui lin en lia
rutina proceduro, do mi forrapidis. Mi vizitis unu-du aliajn firmojn
kun sama rezulto. Ĉe proksimume la kvara oficejo oni aŭskultis al
mi.

„Sed kian grandecon kaj kian kvaliton vi deziras?” oni demandis.

„Mia Dio, mi ne scias. Vi scias! Vi konas ĉi tiun komercon,
vi scias kiu kvalito kaj amplekso estas sufiĉe populara por
esti vendebla grandkvante podetale. Kompreneble oni ne deziras
bantukojn......”

Li donis al mi vizaĝ-viŝtukon volvitan en bruna papero.

„Nu,” mi diris, „diru al mi ion pri tiu tuko! Ĉu ĝi estas
kroĉtrikita aŭ speciale sorba aŭ...... kio? Notu la grandon kaj
prezon.” Li ridis kaj donis al mi ĉiujn detalojn.

„Nun donu al mi vian vizitkarton. Dankon! Do estas komprenite, ke
mi reprezentas vian firmon. Bone.” Kaj mi elkuris, rapidis rekte al
la kontoro de s-ro Robinson kaj diris al li: „Ĉu viŝtuko de tia
formato kaj tia kvalito utilas al vi por tiu prezo?”

„Ne,” li diris.

„Do kio mankas? Ĉu la prezo estas tro alta?”

„Jes,” diris s-ro Robinson.

„Bone, do ne necesas malvolvi mian ekzempleron. Nu, diru al mi,
kiu kvanto, kvalito kaj prezo taŭgas al vi, kaj mi trovos ilin.”

„Sed diru: kio supozigis vin, ke ni bezonas viŝtukojn?”

Mi hezitis, poste diris: „Mi devas konfesi, ke antaŭ nelonge mi
estis ekster via kontoro, atendante vin pri alia afero, kaj mi ne
povis ne aŭdi vian paroladon ĉe la telefono.”

„H’m, mi ja intencis aranĝi pri ĉi tiu provizora kontoro,” li
diris, kvazaŭ al si mem; kaj turnante sin al mi, li aldonis: „Vero
estas, ke ni efektive ne bezonas de alia firmo viŝtukojn! Kiam mi
tion minacis ĉe la telefono, mi nur blufis. Oni devas tion fari por
stimuli la senprokrastan liveron.”

Mia spirito falis. „Do, ĉio finita,” mi diris. „Restas nur
deziri al vi bonan tagon kaj esprimi la esperon, ke mi ne tro
malŝparis vian tempon.”

„Tute ne,” li diris. „Ne iru. Bonvolu sidiĝi. Tre tiklas min
la ideo, ke vi venis ĉi tien, aŭdis kion mi diris, kaj revenis
kiel reprezentanto de firmo kun la varo en malpli ol unu horo! Jes,
tio plaĉas al mi. Vi prosperos, tion mi scias. Kun kiu firmo vi
interrilatis?”

„Jen la vizitkarto.”

Li rigardis ĝin. „Jes, mi konas tiun firmon, ĝi estas bona
kompanio. Nu, rakontu al mi pri vi mem; tio tre interesos min.”

Mi rakontis senkaŝe.

„Tre interese, mi ŝatas vian sintenon kaj energion. Ordinare mi
havas postenon flanke en kaŝo, sed ĝuste nun tio mankas al mi......
sed momenton!” Kaj li telefonis al unu-du fakoj demandante, ĉu
estas libera posteno. „Domaĝe,” li diris, remetante la aŭdilon.
„Mi bedaŭras, ke mi havas nenion por vi, sed jen konsilo. Skribu
al la firmo Japlac; ĝi estas bona kompanio — kaj uzu mian nomon.
Ĉu vi faros tion?”

„Jes, mi ja faros.”

„Ĉu vi havas taŭgan leterpaperon?”

„Ne specialan.”

„Do, jen papero kaj koverto. Nun diru al mi, ĉu vi tagmanĝis?”

„Mi matenmanĝis.”

„Sed ne tagmanĝis, ĉu?”

„Ne, sed tio ne gravas, tute ne, ne klopodu pri tio — sed dankon
pro via ĝentila intereso!”

„Ho, tio estas nenio. Mi bedaŭras nur, ke mi ne havas postenon por
vi. Sed promesu al mi unu aferon: post unu jaro skribu al mi, ĉu vi
prosperas aŭ ne. Mi multe interesiĝas pri vi.”

Mi promesis kaj adiaŭis. Mi reportis la viŝtukon al la fabrika
firmo.

Mi dormis ĉe Blackie tiun nokton. Post enlitiĝo mi spertis
malfacilon dormi. Pensoj kirliĝis en mia menso. Kion plu fari?
mi pensis. Mi ne povas kulpigi min, mi ja penis — diablo scias.
Kio plu? La pensado elkovis nenion, sed mi ne povis haltigi ĝin.
Daŭre kaj daŭre la pensoj sin trudis, karusele ili ripetadis sin.
Mi devas dormi: ĉi tio estas stulta! Mi rearanĝis la kusenojn kaj
devigis min ne pensi. Sed vane: denove mia menso bildigis la ĵusan
pasintecon kaj mia cerbo agitiĝis. Mi sakris, bone, plensente kaj
suke. Trivialaj estis la vortoj, sed mia brusto senpeziĝis; jes,
fiaj, aĉaj, ŝokaj vortoj, sed ili utilis, jes, pli ol preĝo. Mi
timis, ke la dormdetruaj pensoj revenos. Do, se mi ne povos eviti
ilin, mi ruzos. Mi pensos pri plaĉaj aferoj, mi fantazios......

Jen, mi estas eksterordinare kapabla komercisto. Tute facile mi
sukcesas. Per la nura volo mi kapablas vendi. Antaŭ mi estas granda
homamaso. Mi diras preskaŭ nenion. Plejparte mi nur rigardas ilin.
Mia volo devigas ilin aĉeti. Ĉiuj volas aĉeti. Ne estas tempo
por enskribi mendojn, do mi ĵetas amason da mendokajeroj al ili
kaj trankvile diras al ili: „Enskribu mem la mendojn, elŝiru la
surskribitan folion kaj envolvu en ĝi la ĝustan sumon: mi ne havas
tempon por redoni troaĵon!” Mi riĉiĝis. Kiel uzi la monon? Jes,
al tiu mi donacos grandan sumon: li ĉiam baraktis por perlabori
sufiĉon. Kaj al tiu mi donacos vestojn, domon. La ĝojo sur la
vizaĝoj de la ricevintoj pli ol rekompencos min. Kaj al tiu alia,
kiu ĉiam malsanis, mi aranĝos ke la plej famaj kuracistoj flegu lin
ĝis plena resaniĝo...... kaj...... mi dormis.




30. LA VOJ’ ELEKTITA.


La sekvintan tagon mi reiris al Blackpool per petveturo. Tie mi
sukcesis vendi parton de mia rostkrada stoko al iu bazarulo. Mi
vendis ilin subkoste, ĉar la mono tre necesis al mi. Tiun monon mi
donis al Liza por ŝiaj elspezoj en Caernarvon, retenante iom pli ol
unu pundon por propra uzo.

Post du-tri tagoj en Blackpool mi decidis petveturi al Skotlando:
distanco de proksimume 350 kilometroj. Ĉio iris glate, ĝis mi
atingis distancon de iom pli ol duonvojo. Tie mia lasta helpo-aŭto
deiĝis de la rekta vojo kaj lasis min ie en kamparo, longe for de iu
urbo. Estis jam krepusko, kaj mi spertis malfacilon sukcesigi miajn
petojn, ĉar aŭtomobilistoj ne emas obei haltopetojn kiam noktiĝas.
Tiun malemon mi povis kompreni kaj eĉ aprobi, ĉar kelkfoje okazis,
ke aŭtomobilistoj estis tiel prirabitaj. Kvankam tiaj banditaĵoj
estis maloftaj, tamen raportado en la gazetoj atentigis ĉiujn kaj
timigis multajn.

Nunahore la aŭtistoj ne estis tiel multnombraj kiel en luma tago,
kaj mi sciis ke, ju pli malheliĝos, des pli malforta fariĝos
mia ŝanco elpeti veturon. La perspektivo, dormi sur kampo aŭ
longe piediri al urbo, ne estis laŭ mia gusto, do mi komencis peti
senelekte al ĉiuj aŭtoj. Unu aŭto haltis pro mia mansignalo.
Ĝi ne estis ŝika, kaj ĝia posedanto estis senĝene vestita per
komfortaj, libertempaj vestoj. Li ekplaĉis al mi. Li havis facilan
sintenon kaj (kiel mi tuj konstatis) ankaŭ humoron. Li estis tipe
angla. Li malfermis la pordon de la aŭtomobilo kaj pip-en-mane
gestis al mi, ke mi eniru.

„Ĉu vi iras norden?” mi ĝentile demandis.

Liaj okuloj ridetis. „Per stranga koincido,” li diris, „mi iras
en la sama direkto, kien iras la aŭtomobilo.”

Ni ambaŭ ridis. „Mi ja parolis stulte,” mi konfesis, enrampante
en la aŭton. „Efektive, mi celas Edinburgon.”

„Koincidoj abundas: mi ankaŭ iras tien...... kaj ankaŭ la
aŭtomobilo.”

La aŭto laŭiris la iom tordiĝantan vojon komforte kaj ne tro
rapide. La belan pejzaĝon kovris malhela vualo, plaĉa al la okuloj,
post la akra sunbrilego. Ni rampis alten, kaj freŝa vento blovis. Mi
dume parolis pri miaj travivaĵoj, kaj li diris:

„Renkontante vin, oni ne pensus, ke vi havas monzorgojn. Mi ja
pensis, ke vi elektis vojaĝi per petveturo pro la prefero.”

„La manko de mono estas sendube ĝena afero, sed mi penas ne doni
gravecon al ĝi, kaj plejofte mi sukcesas. Sed la kialo de mia
relativa senzorgeco pri ĝi estas, ke mi sentas ke ĝi estas nur
provizora stato. Estas tute alia afero kiam oni batalas dum jaroj
kontraŭ malsukceso sen vidi elirvojon. Nuntempe mi havas kelke
da ŝilingoj pro la vendo de stoko, kiel mi jam diris; sed ĝuste
antaŭ tio, en Blackpool, mi havis neniom. Mi iris al la lombardisto
por lombardi aŭ vendi ĉi tiun kostumon, sed oni ne aĉetis, eĉ
kiam mi ofertis ĝin tre malkare. La industria krizo devigis homojn
vendi vestojn kaj meblojn, sed pro la sama mizero venis punkto, kiam
la homoj eĉ ne aĉetas de brokantistoj. Konsekvence, brokantistoj
sufokiĝas sub granda troo da nevendeblaj varoj. Tute nature estas,
ke ili ĉesas aĉeti eĉ, se la postulata prezo estas ridinde
malalta.”

Post iom da tempo li haltigis la aŭton kaj diris: „Sciu, ĉi tiu
pejzaĝo estas tiom bela, ke mi sentas devon fari al ĝi omaĝon.
Pardonu min, sed mi volas eliri por solene aspergi la herban
randon!”

„Bone,” mi kunŝercis. „Kaj ĉar ankaŭ mi estas ĝentila homo,
mi helpos vian celebron.”

Ĉe la vojrando mi iom forturnis min de li, sed bedaŭrinde ĉe tio
mi ne atentis la vent-direkton. „Damne!” mi subitis, kiam la
vento reblovis al mi mian oferaĵon.

Li ridis. „Nun mi komprenas, kial la lombardisto ne volis aĉeti
vian kostumon!”

Tiel ni ŝercis dumvoje. Post plua veturado li haltis ĉe hotelo kaj
invitis min al kunmanĝo. Mi ne volis tro profiti lian komplezemon;
sed li insistis, ke mia akompano estos al li agrabla, do mi cedis al
lia ĝentila invito.

Ni bone manĝis kaj trinkis, dum ni distre interparolis; sed mi
rimarkis, ke li donis nenian spuron pri kiu li estas aŭ kion li
faras.

Ni atingis Edinburgon, kaj li veturis rekte al George-Hotelo, kie
li intencis loĝi; sed antaŭ la adiaŭo li esprimis la deziron
renkonti min dum la posta tago, do ni tion aranĝis. Tiun vesperon
mi luis ĉambreton, kie mi havis la rajton uzi la doman kuirejon kaj
prizorgi pri mi mem.

La postan tagon mi renkontis la sinjoron ĉe la hotelo, kaj ni kune
eliris. Mi estis kontenta iomete reciproki lian bonecon, kondukante
lin al la vidindaĵoj de Edinburgo, kiujn mi bone konas. Ni komence
laŭiris Princes-straton. Princes-strato estas konsiderata kiel unu
el la plej belaj ĉefstratoj en la mondo. Belaj ĝardenoj plene
laŭlongas unu flankon de la rekta strato, kaj la okulo estas
kondukata, trans la ĝardenojn kaj valan parkon, al la majesta
Edinburga kastelo, kiu alte regas sur pitoreskaj, krutaj rokoj. Post
tio ni vizitis multajn interesajn lokojn en la histori-riĉa urbo.
Ni sate manĝis kaj je vespero ni iris al teatro. Li insistis pagi
por ĉio, eĉ kiam mi volis pagi bagatelajn sumojn. Je la fino de la
tago li sciigis min, ke li forvojaĝos la morgaŭan matenon, kaj li
neatendite ŝovis ion en mian manon. Mi rigardis kaj trovis, ke estas
kvinpunda monbileto. Mi provis redoni ĝin al li, sed li ne volis
repreni ĝin. Mi ne povis ne honti, kaj tute rifuzis la donacon. Post
longa insisto kaj kontraŭinsisto, mi diris al li:

„Ŝajne mi ne povas devigi vin repreni la monon; do mi tenos ĝin,
se vi akceptos mian proponon. La propono estas, ke vi prenu de mi
ĉekon por kvin pundoj. Mi havas konton en la banko Westminster,
sed estas nur kvin ŝilingoj kredite tie. Mi ne elprenis tiujn
ŝilingojn, ĉar mi ne volis likvidi la konton. Sur la proponita
ĉeko mi ne skribos daton, por ke ĝi ne eldatiĝu. Tenu la ĉekon
dum proksimume unu jaro kaj tiam datu ĝin kaj prezentu ĝin al la
banko. Se la ĉeko estos redonata al vi, tenu ĝin dum iom malpli
ol ses monatoj kaj prezentu ĝin denove en la banko. Mi certas ke,
antaŭ ol tiu tempo pasos, nepre troviĝos mono en la konto.”

Li kontente akceptis la kondiĉon. Mi devis peti lian nomon por
difini la ĉekon. Lia nomo estas Ralph Martin, kaj krom tio mi scias
nur, ke lia hejmo estis ie proksime al la urbo Bournemouth. Poste,
kiam ja estis mono en mia bank-konto, mi trarigardis mian trimonatan
detalraporton, sed li neniam postulis la repagon. Mi ĉi tie skribis
lian veran nomon, havante la espereton, ke iu leganto eble konos
lin kaj bonvolos sciigi lian adreson al mi, por ke mi povu minimume
kvitigi la ŝuldon.




31. RICEVIS BANDITO LAŬ SIA MERITO.


Mi manĝis sate sed vivis ŝpareme. Mi decidis serĉi provizoran
laboron ian, ĝis la foirsezono, kiu komenciĝos en aŭtuno. Sed
mi ne povis trovi laboron. Liza intertempe sendis al mi jen dek
ŝilingojn jen unu pundon el sia salajro.

Ofte dum hejmiro mi elektis trapasi tre malaltklasan parton de
la urbo por eviti pli longan ĉirkaŭiron. En la denso de tiu
kvartalaĉo estis butiko, kie oni vendis frititajn fiŝojn kaj
terpomojn. Tiaj butikoj troviĝas, laŭ mia scio, nur en Britujo,
kaj en Skotlando plejparte italoj posedas ilin. Ili malfermiĝas
proksimume je la sesa vespere kaj fermiĝas je la plej malfrua
permesata horo, ordinare je la dek-unua. Tie vendiĝas nur frititaj
eglefinoj kaj frititaj terpom-fingroj. Oni aŭ manĝas tion en
la butiko, aŭ oni portas ĝin hejmen aŭ eĉ manĝas ĝin el
papersaketo survoje.

Kelkafoje mi eniris kaj aĉetis porcion, ĉar la manĝo estas bona
kaj moderkosta, kaj mi alparolis la posedanton itale. Mi sciigis lin,
ke mi bone konas la metion, kaj li demandis, ĉu mi ŝatus helpi lin,
por ke li povu liberigi sian edzinon de la laboro, ĉar ŝi devas
prizorgi la kvar junajn infanojn. Li aldonis, ke li ne povos pagi
multon, sed ke mi povus manĝi ĉe ili. Mi volonte akceptis. Lia nomo
estis Luigi Grimaldi kaj li estis indiĝeno de provinco apud Napolo.
Li estis malhelhaŭta, malalta fortikulo, kaj li kaj lia edzino estis
analfabetaj. Ili parolis suditalan dialekton, kaj kiam ili provis
paroli veran italan, ili fuŝis la lingvon. Kiam ili parolis inter si
dialekte, mi komprenis nur kelkajn vortojn sporade.

Luigi havis bonegan memoron kaj, kvankam li ne bone sciis kalkuli,
li kutime memoris, ke tiom da varo je certa prezo kostas tiom. Se li
estis devigata fari kalkulon, li uzis propran metodon. Dum kalkulado
li deprenis ĝenajn frakciojn, kaj poste aldonis iom kompense, kaj
tiel per deprenoj kaj aldonoj li tenis sin al la ĉefa kerna sumo.
Estis surprize, kiel proksime li atingis la ĝustan rezulton per tia
stranga, arbitra metodo. Malgraŭ la populara ideo, ke neinstruitulo
estas facile trompebla, mi trovis, ke la malo estas vera. Konscio pri
sia manko igas analfabeton esti tre singarda. Facila fluo de vortoj
kaj rezonoj ne influas lin, kaj li rekte rezonas sen implikiĝi en
trompcela maŝaro de vortoj.

Alian aferon mi konstatis. Tio estis ke la kutima ideo, ke manko de
lerneja scio signifas malsaĝecon, estas tute erara. Mi konstatis, ke
Luigi estas tre sagaca kaj povas facile superruzi ruzulojn.

Mi ofte aŭdis pri la malalta klaso de homoj, kiuj troviĝas en la
kvartalaĉoj de certaj skotaj urboj, precipe en Glasgovo; sed mi
neniam konsciis, kiel diboĉaj ili ja estas. La precipa kaŭzo de la
degenerado estas la forta drinkado. Se viskio mankas, ili drinkas
eĉ metil-alkoholon, kaj mi aŭdis ke eĉ polurkremo, enhavanta
alkoholon kaj uzata por poluri latunon ktp., estas trinkata. Tiaj
venenoj frenezigas ilin, kaj kvereloj kaj sovaĝaj bataloj okazas
tre ofte. Estis bonŝance, ke la uzo de armiloj ne estis tre kutima,
kaj sekve bataloj estis plejparte pugnaj. Sed ofte ĉemanaj armiloj,
kiel boteloj, estis uzataj. La bataloj tute ne obeas la regulojn
de la boksarto, kaj kapoj kaj piedoj estas kutimaj rimedoj. Estis
unu-du bandoj da fiuloj, kiuj ĉiam serĉis pretekstojn ataki iun
ajn. Iliaj taktikoj estis tre aĉaj. Ĉe komenco de batalo ili
kaptas la jakon de kontraŭulo ĉe la refaldo kaj rapide deprenas
ĝin ĝis la kubutoj, tiel ligante la brakojn, kaj poste pistbatas
la senpovigiton. Alia taktiko estis kapti la kontraŭulan jakon
ambaŭflanke ĉe la kolo kaj, forte tirante la viron al si, puŝi
lin plenforte en la vizaĝon per malaltigita kapo. Tia kolizio estas
terure efika. Puŝo per genuo tre malalte en la ventron ankaŭ estas
senpoviga rimedo. Sed la plej aĉa faro estas preni botelon ĉe la
kolo kaj derompi ĝin ĉe la bazo, tiel ke restas zigzaga vitra
ekstremaĵo. Puŝo per ĝi en la vizaĝon postlasas terure krudŝiran
vundaĉon.

La plej danĝera tempo estas ĉiam sabata vespero, kiam granda
procento de la klientaro estas ebria. Tiam bataloj abundas. Unu fojon
mi vidis batalon inter du virinaĉoj. Ĝi okazis en la strato apud
la butiko. Unu kulpigis la alian pri ŝtelo de ŝia viro. Ringo da
viroj ĉirkaŭis la du virinojn, sed ili ne enmiksiĝis. Ili staris,
ĝuante la spektaklon, kaj pervorte incitis la batalantinojn. La
virinaĉoj unge ŝiregis vestojn kaj harojn unu al la alia. Kiel
rabiaj katoj ili estis. Unu virino estis ŝire preskaŭ senvestigita
de la alia, kaj unu velka mamo elpendis. Neniam mi aŭdis tiel fiajn
kaj maldecajn vortojn, kiajn ili kriaĉis, dum ili atakis per ungoj
kaj dentoj. Fine unu kaptis la alian ĉe la haroj kaj ripete batis
ŝian kapon kontraŭ la muron.

Tuj kiam startis kverelo en lia butiko, Luigi metis la ŝovelilon en
la fajron kaj ĉe krizo defendis sin per tiu ardanta ŝovelilo. La
fenestroj de la butiko estis ofte frakasitaj kaj la pordo difektita
per piedbatoj, kiam oni postulis enveni post la leĝa fermhoro.
Du-tri fojojn tabloj estis renversitaj, speguloj rompitaj kaj
gaslumaj brakoj tute elŝiritaj, lasante la butikon aspekte simila
al batalkampo. Ni ofte havis kontuzojn, kaj Luigi lamis pro efiko de
sovaĝa piedbato, kiun li ricevis antaŭ jaroj. Iom tro regule la
policanoj mankis, kiam tiuj kvereloj okazis, kaj foje, kiam mi sendis
knabon por voki helpon, li revenis kaj diris, ke la du surstrataj
policanoj ridetis kaj foriris en kontraŭa direkto.

Unu vesperon mi rimarkis ke ebriulo, kiu sidis kviete ĉe tablo,
prenis glason da likvaĵo de sub la tablo kaj metis ĝin sur la
tablon. „Strange,” mi pensis, kaj ĝuste kiam mi estis deturnanta
min, mi ekkonstatis kun ŝoko, ke la likvaĵo eligas vaporon.
Preskaŭ nekrede mi ŝtoniĝis antaŭ tia porkaĉa malpuraĵo.
Hontemo senpovigis min, kaj tie mi staris stulte en la vido de
aliuloj, kiuj bone komprenis kio okazis. Post iom da hezito mi kuris
al Luigi kaj sciigis lin, ke iu urinis en glason. Luigi ne diris
vorton. Tujdecide li iris rekte al la ebriulo per rapidaj paŝoj.
Li ne haltis ĉe li, sed preterpasis lin. Dum momento mi pensis, ke
Luigi miskomprenis min. Sed ne. Li atingis la malantaŭan fenestron
kaj per unu movo ĵetegis ĝin vaste malferma. Sen halto li sin
turnis, revenis al la ebriulo, ekprenis la ofendan glason kaj parade
ĵetis ĝin tra la fenestro, kie ĝi frakasiĝis ĉe kontraŭa muro.
Per kelkaj paŝoj li reatingis la ebriulon, kaptis lin nete sub la
brakoj, eltrenis lin el la sidloko kaj ĝis la pordo kaj ĵetegis lin
sur la straton. Ankoraŭ mute Luigi reiris al sia kuirejo, lavis la
manojn sub forte malfermita krano, kaj komencis plu okupiĝi pri sia
kuira laboro, kvazaŭ nenio okazis. Mi admiris la tujan decidemon kaj
la efikan manieron, per kiu Luigi traktis la neatenditan okazaĵon.

Tiuj klientaĉoj posedis unu bonan kvaliton. Ili ne gardis venĝemon,
kaj la maniero, gajni ilian estimon, estis bone kaj decide venki ilin
en konflikto. Ofte okazis, ke forte batita viro venis kaj manpremis.
Kelkaj eĉ amikiĝis daŭre kaj helpis al Luigi superregi aliajn. Mi
ne povis ne pensi pri sovaĝaj bestoj, kiuj respektas la vipon de la
dresisto.

Luigi kaj lia edzino estis tre ŝparemaj, sed bone kaj sate manĝis.
Ilia tuta mondo estis la negoco, kaj ili neniam eliris aŭ sin okupis
per distraĵoj. Luigi multe parolis pri sia hejmlando, kiun li ne
vidis, de kiam li venis al Britujo antaŭ preskaŭ dudek-kvin jaroj,
kiam li estis dekkvinjara knabo. Li rememore parolis dolĉe pri sia
hejmlando, kaj videble la paso de tempo donis al ĝi plibeligan
vualon. La sola ambicio, kiun la italaj geedzoj havis, estis ŝpari
monon sufiĉe por konstrui domon kaj pace kaj ripoze ĝui la vivon en
sia kara kaj amata Italujo.

Unu okazintaĵo elstaras klare en mia memoro. Mi ofte rakontis
ĝin kun plena interna ĝuo. Eĉ ĉe la rememoro trafluas plaĉa,
varma sento mian korpon. La afero estas simpla, sed al mi ĝi estas
kortuŝa radieto, kiu sukcesis penetri la nigran medion de tiu
kvartalaĉo. Iafoje okazas justeco en la vera vivo, same kiel en la
imaga vivo de popularaj romanoj.

Estis preskaŭ la dek-unua nokte. Ekstere nebulo kovris la dezertan
straton kiel mortotuko, kaj la plej proksimaj stratlanternoj
flagretis kiel funebraj kandeloj. Pluvetis. Mizera hundaĉo nazumis
melankolie inter la paperĉifonoj kaj rubaĵo, kiuj restis disĵetite
ĉie sur la strato. La nokto estis morne silenta, kaj la saturita
hundo fantome emfazis tiun silenton.

„Nu, nu,” elspiris Luigi rezigne, „mankas kelkaj minutoj ĝis
la dek-unua, ni fermu. Jam eĉ kato ne envenos.” Kaj li komencis
elŝoveli la ardantan karbocindron el la fajrujo.

„Jes,” mi respondis, „estas eksterordinare kviete ĉi-vespere.
Al nia estiminda klientaro mankas mono ĝis la pagotago morgaŭ.
Almenaŭ unu tagon en la semajno ili ne diboĉas.”

Mi iom ordigis la papersaketojn sur la servotablo, kaj iris por fermi
la pordon, kiam envenis du flugarmeanoj. Ili estis afablaj junaj
soldatoj, nuraj knaboj.

„Kia noktaĉo!” ili salutis.

„Jes, vere,” mi respondis. „Vi venis ĝuste antaŭ la fermo,
sed ankoraŭ restas porcioj. Via deziro?”

Ili mendis, kaj mi enpaperigis kaj donis al ili la porciojn. Ili
staris ĉe la servotablo manĝante, kaj dume parolis tempopasige.
Dum ni babilis, envenis seso da uloj. Mi bone konis ilin. Jam mi
bedaŭris, ke mi ne fermis la pordon post la soldatoj. Tiuj kolegoj
ĉiam ĉirkaŭvagis kune kaj sin gloris pri sia sola distro: kvereloj
kaj bataloj. Ilia gvidanto nomiĝis Grant Kelly. Li estis por mi
aparte naŭza karaktero. Li estis fortika, iom pli ol mezalta, kaj
ne tiel ĉifona aŭ diboĉaspekta kiel liaj kunuloj. Sed li ĉiam
iniciatis kverelojn per pseŭdaj argumentoj, turnante sin al siaj
kunuloj por flato kaj aprobo post ĉiu sia diro. Kaj lia bando nepre
ĉiam elvomis al li la atendatajn laŭdojn. Kial eĉ tiu bando ne
naŭziĝis de la logiko de sia korifeo, mi ne scias.

Kelly sin turnis al la du soldatoj kaj diris per sufiĉe afabla tono:
„Terure malseke ĉi-vespere, ĉu ne?”

„Jes, bela vetero por anasoj!” afable respondis unu soldato.

„Ĉu vi nomis nin anasoj?” subite minacis Kelly.

„Ne, mi nur ŝercetis. Estas sufiĉe kutima diraĵo, tiu.”

„Do vi ŝercas pri ni,” kaj turnante sin al la bando, li diris:
„Ĉu vi aŭdis? Ili ŝercas pri ni; ni estas sentaŭguloj.”

„Frakasu ilin, Kelly!” Kaj unu el la kanajloj venis kun du
fingroj etenditaj kaj gestminacis puŝi ilin en la okulojn de la
parolinta soldato.

„Do diru!” kriis Kelly al la soldato. „Vi pensas, ke ni estas
netaŭguloj, ĉu?”

„Ne, mi......”

Kelly sin turnis al la bando. „Ĉu vi aŭdis? Li diris: ‚Ne’,
do ni ne taŭgas. Li insultas nin. Tiuj angloj venas ĉi tien inter
decaj skotoj kaj scias nur insulti nin. Ili sentas sin superaj.”

La kliko jesis kun tuja fiflata aprobo.

„Vi miskomprenis,” diris la soldato. „Mi ne intencis ofendi. Mi
petas pardonon, se mi diris ion neplaĉan.”

„Vidu,” diris Kelly al ĉiuj. „Ĉiam same faras tiuj
‚fremduloj’. Ili venas en nian landon, insultaĉas kaj arogas al
si superecon kaj poste provas elgliti per hipokritaj pardonpetoj.
Ĉiam same. En la dancejo ili ŝtelas niajn virinojn per mensoga
ĝentileco; sed kiam oni kulpigas ilin, tiuj malkuraĝuloj ĉiam
elglitas per ŝlimaj vortoj.”

„Vi pravas, Kelly. Ni piedbatu ilin je pulpo.”

Luigi metis la dratajn kuleregojn en la bolantan grason kontraŭ
eventualo.

„Nu, mi restas racia homo,” diris Kelly. „Sed tiuj du
feklekuloj gardu siajn langojn, aŭ mi kripligos ilin, je Kristo,
— mi disŝiros ilin, eĉ se estos bataliono da ili. Neniu insultos
min kaj restos sana.” Alia ĉirkaŭrigardo por sorbi la aprobajn
rigardojn de la koterio. „Donu al mi la salujon!” subite kriis
Kelly al la soldatoj. „Tuj, porkaĉo! Ĉu vi pensas, ke ĝi
apartenas al vi?”

Timigite la soldato ekkaptis la salujon, sed pro lia nervozo kaj
ankaŭ pro la ŝvitgrasa surfaco ĝi glitis el liaj manoj kaj falis
teren. La soldato staris senvorte, konsternite.

„Ĉu vi vidis? Li provis ĵeti la salujon kontraŭ mi.”

„Jes, Kelly,” diris ratvizaĝulo el la bando. „Ni mortbatu
ilin.”

„Pro kio vi faris tion, anglaĉo?” plupikis Kelly. La soldato ne
respondis.

„Do, vi estas tro altklasa por respondi al ni, he? Vi pensas, ke
vi povas atenci min kaj eskapi, ĉu? Nur atendu kaj vi vidos. Nur
atendu, ĝis ni kaptos vin sur la strato, kie ne estos atestantoj.
Ni regalos vin bone. Eĉ viaj patrinoj ne rekonos vin post nia
prilaboro.”

Mi kore kompatis la du soldatojn sed diris nenion. Ili foriris el
la butiko, kaj la kanajlaro sekvis ilin. Luigi kaj mi iris ĝis la
pordo. La soldatoj haltis iom flanke ĉe la fenestro, tro timigite
por forlasi la lumon. Luigi kaj mi restis ĉe la pordo, kaj la bando
atendis kelkajn metrojn for, apud la muro, atendante ke la du junuloj
moviĝu. Ni ĉiuj staris silente, kaj mi streĉis la okulojn jen en
unu direkto, jen en alia, serĉante policanon. Mi boris la nebulon
senutile; neniu vidiĝis. Ĉiuj atendis...... atendis.

Jen, ŝajnis ke mi kvazaŭ ion aŭdas. Pograde la sono pliklariĝis.
Brueto...... bruo...... sono de malrapidaj paŝoj. Mi streĉis
la aŭdpovon. Jes, jes, alproksimiĝas. El la nebulo venis du
homoj...... du viroj. Unu estis granda, fortaspekta, la alia malalta
sed fortika. Ili estis vestitaj en eluzitaj proletaj vestoj. Ŝajne
senlaboruloj, kiuj piediris de malproksime. Tiu duo venis al mi, kaj
la pli granda demandis, ĉu mi scias, kie troviĝas la popolloĝdomo.
Mi bone sciis kie estas tiu mizera, cimplena domegaĉo, kie oni povas
dormi en unu el la vicigitaj litaĉoj por kelkpenca pago. Mi sciigis
lin pri la vojo kaj aldonis mallaŭte:

„Estas kompatinde. Hontinda afero — jen tiu bando atendas por
kapti tiujn du soldatojn.” Dume mi pensis: se mi nur povos veki la
kompaton de tiuj du laboristoj, mi eble povos varbi ilian helpon,
kaj ni kune povos savi la soldatojn el la manoj de la bando. Mi
daŭrigis: „La du soldatoj estas tute neofendemaj homoj kaj ne
dolorigus eĉ muŝon, sed tiu bando duonmortigos ilin. Estas granda
domaĝo; la du junuloj estas ja teruritaj kaj timas forlasi la lumon
de la fenestro.”

Kortuŝo enŝteliĝis en mian voĉon: „Mi tre kompatas ilin, ĉar
mi bone konas ilian sorton. Antaŭ kelkaj semajnoj tiu kanajlaro
kaptis du soldatojn en dezerta strateto kaj difektis ilin tiom, ke
ili estis veturigataj al hospitalo. Oni diras, ke unu mortis.”

La du novvenintoj diris nenion, sed la grandulo iris malrapide al la
bando kaj per preskaŭ dormema voĉo diris:

„Kiu estas la ĉefulo ĉi tie?”

„Mi,” sinaserte diris Kelly.

Pak! la krako eĥis en la silento. Neniam mi vidis tian pugnobategon.
Kelly falis kiel buĉita bovo kaj kuŝis morte senmove. Sentebla
silento. Ĝojo trafluis min. La grandulo rigardis la ceteron de la
bando kaj flegme diris:

„Ĉu iu el vi havas ion por diri?”

Nenia respondo. Nenia movo. Turnante sin al la du soldatoj, la
grandulo diris: „Vi povas iri hejmen sendanĝere.” Li denove
rigardis per trankvila, esplora mieno al la ŝtonigita bando, atendis
iomete kaj revenis al sia kunulo, kiu ankoraŭ staris apud mi kaj
Luigi. „Bonan nokton,” li diris al ni, kaj li kaj lia kunulo
malrapide iris en la direkto al la popolloĝejo.

Mi ne estas venĝema homo...... tute male, sed la sono de tiu
pugnobato estis dolĉa muziko al mi. Ke la grandulo iam estis
boksisto, mi ne dubas.

La kunuloj de Kelly ekviviĝis, kaj ĉiuj provis veki sian
senkonscian ĉefon. Ili trenis lin en la butikon kaj per akvo kaj
vinagro uzis ĉiujn rimedojn por revivigi lin, sed vane. Malgraŭ
masaĝo kaj knedado de la pulsoj ktp. Kelly restis en morta sveno.
Liaj okuloj estis nigre ŝvelintaj, la nazo difektita, kaj granda
sanga kontuzo elstaris inter liaj okuloj. Post plenaj dek minutoj
Kelly montris la unuajn vivosignojn. La ratvizaĝulo diris: „Kia
fiago! Li atakis Kelly surprize kaj forkuris, antaŭ ol ni povis
kapti lin.”

„Jes,” respondis strabulo, „sed li ne eskapos. Mi tordos la
kolon de tiu bastardo. Li nur venu en miajn manojn!”

„Mi iros kapti tiun ŝliman feĉulon,” diris la ratvizaĝulo. „Vi
aliaj prizorgu Kelly.” Kaj li elkuris por serĉi la grandulon,
sed kuris en la mala direkto. Kun la revenanta kuraĝo kaj la
reciproka apogo kaj aprobo, la fia koterio de Kelly pli detaligis
la „surprizan atakon kaj forkuron”.

Strange estis, ke ili ne vidis, kio ŝajnus klare videbla, nome ke
devis esti mi, kiu instigis la grandulon, ĉar li parolis al neniu
alia.




32. LUPO SOPIRAS, AL ARBARO SIN TIRAS.


Oktobro. Letero de Liza sciigis min ke ŝi estos en la Glasgova foiro
en la Kelvin-halo. Mi decidis forlasi la laboron kaj iri al la foiro.
Kiam venis la tempo foriri, mi spertis ioman korpremon, ĉar mi tre
amikiĝis kun Luigi kaj lia familio. La infanoj, kiuj nomis min
„onklo Vik”, ne volis ke mi iru. Por kontentigi ilin, mi sidis
inter ili kun unu sur mia genuo kaj fabrikis fantaziajn rakontojn,
kiujn mi ĝuis eĉ pli ol ili. Precipe mi ŝatis Jolanda, kiu estis
okjara infanino kaj estis tiu, kiu havis lokon sur mia genuo. Ŝi
seriozmiene demandis, kial mi devas foriri, kaj sugestis, ke iu alia
povus iri por sperti la grandajn aventurojn en strangegaj landoj, pri
kiuj mi jam rakontis al ŝi. Denove mi devis alvoki mian imagon por
trovi pretekston kontentigan al ŝi.

„Nu, ĉi tio estas granda sekreto,” mi diris. „Do ne diru
al iu; sed mi nepre devas iri al for-foraj landoj por serĉi mian
edzinon, kiu perdiĝis, ĉar ŝi ne volis lerni la geografion en la
lernejo. Sed kiam mi revenos, mi portos donacon al vi. Ĉu bone? Nu,
kion vi volus havi?”

„Mi scias, mi scias!” ŝi ripetis, ĝoje kunfrapante la manetojn.
„Mi volus kokinon, kiu metas multajn, multajn ovojn,” kaj ŝi
larĝe malfermis la esprimplenajn, profunde brunajn okulojn.

„Nur tion? Ho, tio ne estos sufiĉe; mi portos multe pli ol tion al
vi.”

„Portu _grandegan_ kokinon, do.”

„Bone, bone,” mi diris. „Mi portos la plej grandan kokinon
en la mondo kaj ĝi faros ovojn tiel grandajn kiel via kapo. Ĝi
estas tiom granda, ke oni donis specialan nomon al ĝi. Ĝi nomiĝas
struto. Ĝi devas ja esti granda por havi tute specialan nomon, ĉu
ne?”

„Jes, jes, portu grandan ‚sturton’, tre-e-e grandan
‚sturton’...... tiom grandan!” kaj ŝi tenis la brakojn
streĉalte super la kapo.

Ni ĉiuj ridis, kaj post reciprokaj bondeziroj mi foriris kun salutoj
kaj adiaŭoj reeĥantaj en miaj oreloj.

  * * * *

Kiam mi alvenis en Glasgovo, neĝpluvis, kaj estis kaĉe kaj
malagrable sub la piedoj. Per tramo mi iris al la foiro. Ĉe la eniro
mi flaris la odoreton, kiun mi bone konis, kaj sentis ian eksciton
ŝveli en mia brusto. La sumo de varmo, parolado, muziko, de tiu
medio tiel intime konata, agrable tuŝis miajn sensojn.

La renkonto kun Liza estis ĝoja, kaj ŝi tuj forlasis la standon,
por ke ni povu iri al la foira restoracio por temanĝo kaj babilado
pri okazintaĵoj. Kiam ŝi reiris al sia stando, mi ĉirkaŭiris en
la foiro kaj tie kaj tie rekonis konatojn.

Ĉe unu kuirila stando mi vidis Premon kun trupo da bazaruloj.

„Kia grego!” mi pensis. „Li vere elektis belan bandon da
trompistoj por helpi lin. Mi kompatas la klientojn, kiuj falas inter
iliajn ungojn.”

La kuirilon, kiun ili vendis, mi bone konis. Ĝi estis arkaika
prem-kuirilo, kiu estis elprenita el la merkato antaŭ jaroj, ĉar
ĝi estis tute ne inda kaj eĉ danĝera. Mi rimarkis, ke ĝia
marknomo estas ŝanĝita kaj la prezo altigita. Mi alparolis unu el
la helpantoj de Premo.

„Kiel, Stan?”

„Nu, tiel, Vik.”

„Ŝanĝo vendi kuirilojn, ĉu ne?”

Stanley levis la ŝultrojn. „Ĉu gravas? Vendi estas vendi.
Sed vendi al tiuj skotoj estas diabla peno. Ili forĵetas monon
kvazaŭ...... homoj sen brakoj. Estas pli facile premi sangon el
ŝtono, ol trapenetri la araneaĵon, kiu sigelas iliajn poŝojn.”

„Eble tiuj skotoj estas tro sagacaj por aĉeti ilin. La kuirilo
estas iom danĝera, ĉu ne?”

„H’m — la sola danĝero estas, ke Premo forkuros sen pagi nian
kurtaĝon.”

„Kia diro!” mokis alia kunlaboranto, kiu nin aŭskultis. „Estos
tempo pensi pri kurtaĝo, kiam ni sukcesis travivi ĉi tiun foiron.
Hieraŭ tiu bombo preskaŭ ekspedis nin tien kie mono ne gravas.”

„Ts,” silentigis Stanley. „Via buŝaĉo certe pendigos vin!”

„Kio okazis?” mi demandis. „Ĉu eksplodo?”

„Io tia,” respondis Stanley. „Sed ĉu mi povas fidi, ke vi
silentos pri la afero?”

„Ho, mi diros nenion; tion mi ĵuras per la honora promesvorto de
bazarulo.”

„Jes, jes,” Stanley senpaciencis. „Sed ĉu vi riskus veti ses
pencojn pri via silento?”

„Eĉ tion mi farus.”

„Okazis tiel,” komencis Stanley. „Kiam Premo eksponas, li
ĉiam fabelas per la samaj vortoj, kaj kiam li atingis certan
frazon, la fajfilo fajfas kaj li fermas la gason. Sed tiufoje ni
rimarkis, ke la fajfilo silentas kaj ke Premo daŭrigas la paroladon.
Tio malkvietigis nin. Premo denove parolis pri la fajfilo kaj per
tiu preteksto tuŝis kaj iom skuis la fajfilon. Ni sciis, ke ĝi
difektiĝis kaj ke la vaporpremo danĝere altiĝas. Sed la publiko
pensis, ke ĉio estas en ordo. Okulsignoj flugis inter ni, kaj ni
komencis malproksimiĝi de la kuirilo. Tamen Premo daŭrigis la
paroladon tute trankvile, sed ni vidis, ke li intertempe pafis
ekrigardojn al la poto.”

„Estis ja nervostreĉe,” enmetis Bernard. „Mi volis ŝtopi la
fingrojn en miajn aŭdilojn.”

„Do jen mi staris, mordante la lipojn,” daŭrigis Stanley.
„Subite Premo panikis kaj, ĵetante: ‚Pardonu min!’, li kuris
de la stando sen averti la publikon. La amaso eble pensis, ke la
eksponisto ekkuris pro voko aŭ io...... Ĉu kredi, ke homo povas
tiel paniki, ke li ne fermas la gason? Mi sentis miajn harojn
hirtiĝi. Ne estis elekto. Mi devis iri sur la standon kaj tuj
fermi tiun gason. Mi ne povis kuri, alie mi atentigus ĉiujn pri la
danĝero. Mi suferis por ĉiuj miaj pekoj dum tiu aliro. Mi sentis la
ŝviton flui laŭ miaj kruroj.”

„Ĉu ŝviton?” ŝercis Bernard.

Stanley daŭrigis, ne atentinte Bernard: „Bonŝance nenio okazis;
sed se la foirestro scius, ni estus ĉiuj forpelitaj. Kion ni poste
diris al Premo, ne estas trovebla en vortaroj.”

Je la finhoro mi akompanis Liza, kiu jam luis ĉambron por mi ĉe sia
loĝejo en proksima strato. La postan tagon mi serĉis laboron, sed
trovi tion estis iom nefacile, ĉar ĉiu stando estis jam provizita
de laborantoj. Oni diris al mi, ke bazarulo forlasis laboron ĉe
stando, ĉar li ne sukcesis vendi la varon. Mi iris al tiu stando
kaj parolis al la standposedanto. Li estis malgranda, dika homo,
nomita Lipman. Li estris grandan standon por la vendo de valizoj, sed
ĉe unu anguleto li vendis ian vestpurigan likvaĵon, kies marknomo
estis „Shiftit”. Temis do pri tio, vendi tiun „Shiftit”, sed
la pago estis sole kurtaĝa. Mi akceptis la laboron, ĉar ne multe
gravis kion mi faris, ĉar ankoraŭ mi obstinis entrepreni nenion
serioze, ĝis mi povos ekkomerci proprakonte.

Mi ordigis mian angulon de la stando, aranĝis prete miajn diversajn
pecojn da ŝtofo kaj botelon da densa maŝinoleo, kaj komencis
montri kiel facile Shiftit forigas oleomakulojn de silko, lintolo,
katuno ktp. Mi forigis la ŝvitajn kaj haroleajn makulojn de viraj
ĉapeloj. Mi provis diversajn klarig-rakontojn. Mi parolis jen
dekrete, jen konfidence, jen serioze, jen ŝerc-alloge. Mi provis
trudi la aĉeton kaj mi provis ŝajnigi ke la vendo ne gravas, ĉar
la bonkvalita Shiftit kvazaŭ vendiĝas sen tiaj taktikoj. Sed
malgraŭ ĉiuj ruzoj kaj klopodoj la varo mizere vendiĝis.

Malgraŭ malsukceso mi sentis min en bona humoro kaj tute ne zorgis.
Estis pluraj vendistinoj en la valiza parto de la stando, kaj ni
kunŝercis, dum ni laboris; do la tempo pasis agrable.

„Kiom vi vendis?” ili pikis.

„Apenaŭ sufiĉe por forigi la makulojn de mia animo.”

„Do vi bone vendis.”

Sinjoro Lipman laŭdis min, dirante ke mi multe pli bone vendis
ol mia antaŭulo; sed lian sintenon mi ne komprenis, ĉar mia
vendokvanto estis terure malgranda.

Nur unu fojon mi perdis la paciencon. Du virinoj ĉeestis mian
eksponadon kaj montris grandan intereson; sed je la fino ili ne
aĉetis, nur interesite rigardadis. Mi rekomencis, kaj ili vidis kaj
aŭdis ĉion la duan fojon. Post la fino de la dua klarigado ili
komencis enketi pri la varo, kaj mi pacience klarigis plu.

„Ĉu Shiftit forigas gudron?” ili demandis.

„Facilege,” kaj mi prenis gudron de sub la servotablo, makulis
ŝtofon kaj purigis ĝin.

„Ĉu ĝi forigas farbon?” Mi prenis farbon de sub la tablo kaj
donis specialan demonstron.

„Ĉu ĝi forigus malfreŝan farbon?” Mi deprenis farbon de
antaŭlonge pentrita peco da fero.

Sekvis pluaj demandoj, respondoj kaj montroj, kaj mi jam supozis,
ke la enketantoj eble intencas aĉeti grandan kvanton. Imagu mian
surprizon kaj ĉagrenon, kiam la virinoj komencis foriri!

Urĝe mi diris: „Nu, vi prenos botelon, ĉu ne? Ĝi kostas nur unu
ŝilingon, kaj vi vidis, kiel bona kaj utila ĝi estas kaj......”

„Ne, dankon,” ili respondis. Preskaŭ mankis al mi la spiro ĉe
tiu facilanima forlaso, post kiam ili kaŭzis tiel grandan malŝparon
de tempo.

„Sed... sed... ĝi ja devas utili. Vi ja speciale petis min montri
ĉion...... vi ja diris, ke la varo estas bona, do......”

„Ĝi tute ne utilas al ni, ni neniam havas makulojn.”

„Sed ĉu ne okazas foje ke, post manĝo, vi trovas ke......”

„Certe ne, ne estu kruda! Ni portas tukojn.”

Glimbrilo venis en miajn okulojn. „Ĉu vere, ke vi portas tukojn?
Tre interese. Kia domaĝo, ke viaj patrinoj ne sciigis vin, ke
kalsonoj pli taŭgas por grandulinoj. Fi, ke vi parolas al viro pri
tiaj vestoj. Decus esti pli modestaj! Bonan tagon.”




33. PLEJ BONE RIDAS KIU LASTE RIDAS.


Dum la manĝohoro la bazaruloj kutime kolektiĝis en la foira
restoracio kaj senĉese babiladis. La temo estis preskaŭ ekskluzive
pri ilia negoco. La negoco kaj foiroj kaj ĉio rilata estis la ĉiama
temo. Oni pensus, ke for de la laboro, kiu konsistas plejparte el uzo
de la voĉo, bazaruloj emus ripozi per silento, sed tute male. Ju pli
ili parolas, des pli ili emas paroli, eĉ kiam ili estas raŭkaj.

Ĉe la manĝotablo oni demandis al mi, ĉu mi konas Benzo’n.
„Jes,” mi respondis. „Mi konas lin, sed nur supraĵe.”

„Ho,” respondis la bazarulo, „li estis en vera kaĉo antaŭ
nelonge. Neniam mi vidis viron pli turmentatan ol li. Tiu kompatinda
bovo preskaŭ freneziĝis! Strange, ke vi ne aŭdis pri li.”

„Sed kio okazis al li?”

„Kio okazis? Ĉiuj ridis pri li. Jen kio okazis.”

La bazarulo ĉirkaŭrigardis esprimplene, tusetis kaj komencis
rakonti. (Mi poste konfirmiĝis, ke la rakonto, kiun la bazarulo
rakontis, estas ja baze vera; sed ĝis kia grado li ornamis ĝin per
elpensitaj detaloj, mi ne scias. Mi citas lian rakonton komplete,
kiel li diris ĝin, kun la troigoj.)

— Vi ĉiuj konas tiun pseŭdan lertulon, ĉu ne? Do la kaĉo startis
tre simple. Kiam Benzo sklavumis ĉe cirka budo, li pruntis ’om da
pundoj al ulo, kiu laboris en la sama cirko. Tiu cirkisto promesis
tuj redoni la pruntaĵon; sed tempo pasis, kaj la cirkisto ĉiam
elpensis novajn turnojn por eviti la repagon. Tiu ludo daŭris kaj
daŭris, kaj Benzo pli kaj pli malpacienciĝis. La afero tedis
lin, ne sole ĉar li ne emis roli kiel filantropo, sed ankaŭ ĉar
aliaj vidos, kiel facile trompebla li estas. Komprenu, ke nenio pli
frakasas la memestimon de trompisto, ol esti mem trompata antaŭ
atestantoj. Fine Benzo komencis forte minaci la ŝuldanton. La
ŝuldanto multe protestis kaj fine konvinkis Benzon, ke li ja volas
repagi, sed ke li vere ne havas la _gelt’_on. Sed Benzo persistis kaj
diris ke, se li ne povas repagi per mono, do li nepre devas repagi
per io egalvalora. Post longa disputo la cirkisto diris al Benzo:
„La sola oferto, kiun mi povas fari, estas repagi vin per leonido.
Ĝi valoras multe pli ol la ŝuldata sumaĉo, sed por enkapigi al
vi, ke mi ja estas honesta, kaj por ŝtopi vian kvakantan faŭkon, mi
faras tiun oferton.”

„Je la turmentita Kristo,” eksplodis Benzo. „Kion mi faru per
leonido? Kia brila ideo! — vera geniaĵo! Kial ne oferti elefanton?
Jen ideo: ofertu elefanton, faskon da elefantoj, mi ja amegas ilin,
jes, jes, mi amegas ilin; fakte mi avide kolektas ilin, elefantojn
de ĉiuj formatoj kaj koloroj, milojn da ili, — efektive mi aĉetis
dudekon da ili ĉi-matene antaŭ la matenmanĝo!” peze sarkasmis
Benzo.

„Do sarkasmu, sarkasmu, idioto! Ĉu vi demandas, kion fari per
valora leonido? Vi, kies metio estas vendi! For de mia vido, mi
perdas paciencon pri vi. Jen vi aperas en ĝusta lumo! Vi, kiu
fanfaronas ĝisnaŭze, ke vi povas vendi kion ajn! Kaj ni aŭskultis,
dum vi pufigis vin per memlaŭdoj; sed nun, kiam mi ofertas al vi
trezoran varon, vi ekŝrumpas kiel pikita baloneto! La leonido
valoras pli ol duoble la ŝuldon, eĉ kretena vendisto scias tion.
Ĉu tiu fakto ankoraŭ ne enpenetris la spongon en via kapo? Kion
vi pensas? Ĉu vi pensas, ke oni povas aĉeti leonidojn tiel facile
kiel kuniklojn? Leonoj ne petolas sur la kampoj ĉi tie, sciu. Oni ne
kaptas ilin per papilia reto. Se vi estas tro stulta por akcepti la
leonidon, nu, mi estas kontenta, ĉar mi certe ne volas fordoni ĝin.
Sed ne plu ĝenu min. La afero finiĝu tiel. Neniu povos diri, ke mi
ne faris malavaregan oferton.”

Tiel daŭris la reciprokaj insultoj, kaj post multe da argumentoj
Benzo akceptis la leonidon. Tuj li klopodis vendi ĝin, sed ne
sukcesis. Diablo! tion li ne atendis. La leonido embarasis lin, ĉar
estis tre maloportune kuntreni ĝin ĉie. Li forlasis la cirkolaboron
kaj reiris al foiroj; sed ĝenaj malfacilaĵoj komenciĝis, kiam li
provis enloĝiĝi. Li konstatis, ke dommastrinoj tute ne ŝatas havi
leonidon en la ĉambroj. —

La rakontanto rigardis al ni ĉiuj kaj iom tro serioze ripetis:

„Jes, amikoj. Kredu-ne-kredu, sed dommastrinoj — cetere tute
normalaj homoj — havas tiun strangan kapricon, tiun nekompreneblan
mankon, ke ili ne ŝatas havi leonidojn en la ĉambroj.”

La rakontanto ekbruligis cigaredon kaj daŭrigis:

— Post multaj ĝenaj provoj Benzo komencis ruzi por akceptiĝi en
loĝejon. Li lasis la leonidon provizore ĉe iu, luprenis ĉambron,
kaj post la mallumiĝo enportis la leonidon. Ĉiutage li devis
ŝteliri, por aĉeti viandon por la besto, kaj reveni mistere kun
volvaĵo sub la brako. Sed tiu damnita leonido manĝis senfine. Benzo
pli kaj pli zorgumis. La kosto de la viando iĝis peza ŝarĝo. Kiam
la dommastrino volis enveni por ordigi la ĉambron, ŝi trovis ke la
pordo estas ŝlosita kontraŭ ŝi kaj ŝi komencis esti suspektema.
La enporto de la misteraj pakaĵoj kaj la elporto de la necesaj sed
same misteraj pakaĵoj pliigis ŝian suspekton. Ŝi imagis ke io
terure stranga okazas en la ĉambro, kaj kvereloj rezultiĝis, dum
kiuj ŝi faris amarajn aludojn al magiaj ritoj kaj nigra sorĉo, sed
Benzo ne cedis eniron al ŝi. Fine li ricevis de ŝi forlas-avizon
kaj li devis atendi oportunan momenton por ŝtele eliri kun sia
leonido.

Denove li serĉis ĉambron kaj denove li devis ruzi. En la nova
loĝejo la farso rekomenciĝis. La leonido ŝajne volis ĉiam gluti,
kaj se Benzo ne prethavis sufiĉe da viando, ĝi komencis muĝi; do,
por senbruigi ĝin, li estis devigata plenŝtopi ĝin per manĝaĵo.
Kaj la laboro, kaj la prizorgo de la besto, kaj la ĝeno, kaj la
senmoneco: ĉio kune reduktis Benzon al kompatinda stato. La leonido
pli kaj pli grasiĝis, dum Benzo pli kaj pli maldikiĝis. Dumtempe
la besto kreskis kaj komencis agi iom minace, kaj samritme kun la
kresko de la besto kreskis la premzorgo de Benzo. Unu vesperon li
revenis en la ĉambron kaj trovis la leonon sur la lito; sed kiam
li provis malsuprenigi ĝin, ĝi murmuris terurige, do Benzo devis
dormi sur la planko. Ni kunlaborantoj de Benzo multe ŝercopikis lin
pri la okazaĵo, kaj li furioziĝis. Ĉiuj ridis pri li kaj diris,
ke li estas pli sovaĝa ol la besto. La kompatinda Benzo fariĝis
malbonhumora, malgrasa kaj diboĉaspekta pro nesufiĉa dormo, dum
oni povis imagi glatan, grasrondan leonon trankvile ripozantan sur
la lito kun rideto, kiu streĉiĝis de orelo al orelo. Benzo sovaĝe
bojis kontraŭ niaj ŝercopikoj, kaj mankis nur tempo, por ke la
homo bestiĝu kaj la besto homiĝu. Kompato komencis tuŝi nin, ĉar
li ja estis en terura stato; sed niaj bonintencaj konsiloj nur pli
kolerigis lin, ĉar li taksis ilin kiel blagojn. Li nun perdis ĉian
iniciativon kaj ne povis pensi kion fari.

Sed unu tagon venis la krizo. Dum lia foresto el la ĉambro la
dommastrino havigis al si kroman ŝlosilon kaj malŝlosis lian
ĉambropordon. Ŝi tre suspekteme ŝtelrigardis en lian ĉambron,
atendante vidi mi-ne-scias-kion. Kio ajn estis ŝia atendo, ŝi
certe ne estis preta ricevi tian ŝokon. Ŝi ŝovis la kapon en la
ĉambron, kaj ŝiaj okuloj gluiĝis sur la besto. La leono subite
antaŭenmoviĝis, kaj la dommastrino tujtuj fermtiris la pordon
kaj reŝlosis ĝin. Ŝi staris frostigita dum momento kaj, post
konsciiĝo, eligis kriĉon kiel lokomotiva fajfilo kaj forkuregis
laŭ la koridoro ĝis duonvoje, kie ŝi falis en plena sveno.
Alarmite, homoj kuris el la ĉambroj kaj komencis revivigi la
dommastrinon. Ŝi rekonsciiĝis, malfermis la okulojn kaj ĉe la
rememoro larĝigis la okulojn kaj komencis histerie kriegi:

„Leonoj, teruraj leonoj en la ĉambro! Ho Dio, savu min! Ho Dio,
ili saltis al mi, grandaj, sovaĝaj leonoj! Tiu diablo, tiu vampiro
kaj lia sorĉarto, tiu monstro el infero!”

„Sed kio estas, kio estas?” voĉoj demandis al ŝi.

„En tiu ĉambro, tie, leono atakis min. Ĝi estas leona monstro.
Ne eniru, pro la sanktuloj ne eniru: ĝi estas terura monstro, ĝi
preskaŭ disŝiris min per la ungegoj...... pli ol unu futon longaj!
Ĝi saltegis al mi, ĝi havas kornojn, — je Dio, ne malfermu la
pordon — estas ĉiuspecaj monstroj tie!”

„Trankviliĝu, ne tremu, ni helpos!” diris la voĉoj; sed la
dommastrino nur kriadis el la tuta gorĝo panikan galimation da
kontraŭdiroj.

Iu vokis policanojn.

„Nu,” diris unu el la policanoj, „regu vin kaj diru al ni, pri
kio temas.”

„En tiu ĉambro, numero ok, estas teruraj bestformaj monstroj.
Apenaŭ mi eskapis viva.”

„Nu, nu, ne ekscitiĝu, ni protektos vin,” diris la policano, per
tono, kiun oni uzas por pacigi frenezulon. „Ĉu la bestoj havis
gajajn kolorojn?” Kompreneble la policanoj pensis, ke ŝi estas aŭ
freneza aŭ ebria. „Estu nur trankvila, ni forigos la bestojn, ne
ĝenu vin, lasu al ni!”

„Jes, jes, forigu ilin tuj — estu singarda, eniru armite — voku
pastron, ke li ekzorcu la diablojn!”

„Donu al ni la ŝlosilon!” diris la policano tute trankvile, kaj
duonridete li kaj lia kolego alproksimiĝis al la pordo, sed ĝuste
tiam aŭdiĝis muĝo el la ĉambro.

„Jen, jen,” kriis la dommastrino. „Ĉu mi ne diris?”

La grupeto da homoj tuj forkuris for de la pordo, kaj la du
policanoj restis senmove. Post hezito unu diris al la alia: „Ni ne
rajtas eniri privatan ĉambron sen serĉmandato.”

Esprimo de malŝarĝo heligis la vizaĝojn de la policanoj ĉe tiu
elturno. Ili sin turnis al la dommastrino:

„Kie troviĝas la luanto de la ĉambro?”

„En la foiro, ĉe stando 13. Lia nomo estas Samuel Rogers.”

La du policanoj iris al la stando kaj flustre parolis al Benzo. Li
kviete foriris kun ili.

Pasis tri tagoj, dum kiuj nin jukis la scivolo. Ĵaŭde matene li
revenis, paŝante tra la aleoj kun iom de la malnova aplombo.

Ni kuris al li. „Kio okazis?” ni demandis.

„Aranĝite, knaboj!” diris Benzo. „Nu kio? Iom da tondro kaj
hajlo en la policejo, sed tio tuŝis min kiel akvo anseron. Nun ja
_ili_ transprenis la zorgon, kaj ĝi donis al ili urtikon en la
kalsonon! Kion fari? Ili devis eltiri la leonon kun helpo de cirkaj
dresistoj, kaj ili loĝigis ĝin ĉe la cirko. Tamen la besto ja
restis mia! Tion ili ne povis ŝanĝi. Ili akuzis min pri rompo de l’
paco; mi kontraŭakuzis, ke ili senrajte forprenis mian propraĵon.
Diable, tio mutigis ilin! Ili estis inter martelo kaj amboso — ne
sciis kion fari. Mi vidis ilin danceti kiel kato sur fornoplato. Fine
mi konsentis intertrakti, kaj ili vendis la leonidon al la zo’o —
kredu, mi bone remburis la prezon! Jes, knaboj, lasu min fari: mi
scias min aranĝi. En mia cerbo ne kreskas herbo. Kiu min tuŝas, min
sentas!”

Tion rakontis Benzo; sed pri tiu parto de la rakonto mi ne garantias.
Mi mem rakontas nur la puran veron, kiel bonpia bazarulo; sed vi
ĉiuj scias, ke Benzo mensogas kiel funebra parolo! —




34. GRANDA PAROLISTO ESTAS DUBA FARISTO.


Ĉe la fino de la semajno s-ro Lipman parolis al mi:

„Vi estas bona vendisto, absolute bona; sed ĉi-semajne,
ĉar vi laboris nur duonan semajnon, via pago estas nur
naŭŝilingoj-okpencoj. Mi scias, ke vi bezonas pli ol tion por vivi,
ej? Sed ne zorgu, ne zorgu, amiko, mi regalos vin orde. Mi ĉiam
helpas al la homo, kiu laboras, penas, faras konscience. Ne timu, ne
faru al vi zorgojn, mi ne rigardos rigore, mi cedos, mi donos pli,
iom pli, ĉar vi estas bona laboranto kaj ĉar tia mi estas: amas
helpi, ha jes, helpi home la homon. Ne faru al vi zorgojn — kaj nun
venu: ni ja trinkos kune tason da kakao. Ej?”

Mi dankis lin, kaj ni kune iris al stando, kie taso da kakao estis
aĉetebla tre malkare, ĉar la firmo vendas por sin reklami. Tie ni
sidis, kaj dum la tuta tempo Lipman parolis pri la etiko de sia vivo.

„Jes,” li diris, „mi ŝatas bonan laboriston kaj mi faras
multon por helpi lin, sed unu aferon mi ne povas toleri. Ne, absolute
ne! La laboristo devas esti honesta, jes ja, la malhonestecon mi ne
toleros, eĉ se la ŝtelo estas bagatela.”

Mi rigardis lin iom dubeme, nesciante, ĉu li celas al mi, sed li
tute senĝene daŭrigis sian paroladon malobjektive.

„Vere tia mi estas. Se iu ŝtelas ion ajn, li estas finita, tute
finita. Se iu ajn...... Ĉu alian tason da kakao kaj alian kukon?”

„Jes, dankon.”

„Kelnerino! Denove kakaon kaj kukojn.” Kaj turnante sin denove
al mi, li daŭrigis: „Do, kiel mi diris, se mankas unu monero, eĉ
duonpenco ĉe mia stando, mi ne ripozas, ĝis ĝi estas trovita, eĉ
se necesus horoj por serĉi. Komprenu, amiko, ke ne estas la valoro,
estas la principo. Jes, tia estas mia naturo. Nu, se laboristo mia
vere trovas sin en mizera stato aŭ embaraso, kaj monhelpo estas
necesa — do li venu al mi sincere, jes, tute sincere, kaj mi eble
helpos lin per mono; jes, eĉ se necesus kvin pundoj, sed li ne tuŝu
eĉ cendon, al kiu li ne rajtas, neniaokaze......”

Kaj s-ro Lipman daŭrigis sian prelegon longe kaj enuige, ade
ripetante pri malhonesteco kaj sia emo helpi al honestulo, dum ni
trinkis po tri tasoj da kakao kaj manĝis plurajn kukojn. Li fine
diris: „Ni iru al la stando kaj mi donos al vi vian salajron.”
Ni leviĝis, kaj li iris unua al la kasa giĉeto por pagi. Mi lin
sekvis. Tute trankvile Lipman metis sespencon antaŭ la kasistinon
kaj diris: „Unu kakao kaj unu kuko.”

Tiu senhonta trompo post lia morala admonado mirigis min. Ĉe la
stando Lipman ree laŭdis min kaj donis al mi mian duonsemajnan
kurtaĝon. Kiam mi ŝiris la koverteton por kontroli la monon, mi
trovis, ke enestas ĝuste dek ŝilingoj. Mi ne povis ne ridi pri
la donaco de kvar pliaj pencoj post lia grandioza parolado. Liza
monhelpis al mi, por ke mi povu elteni. —

Post la Glasgova foiro mi iris al la novembra Edinburga foiro. Tie
mi eksponis ovokirlilon kaj enspezis sufiĉe por vivteni min. Liza
laboris ĉe la stando de V.I.K.-kompanio.

Dimanĉon Liza kaj mi iris viziti Luigi kaj familion. Ili estis
treege gastamaj, kaj ni spertis tre ĝuan tagon. Jolanda kuris al mi
kaj diris: „Kie estas mia ‚sturto’?”

Mi tute forgesis pri la ŝercpromeso kaj konsciis kiel mi eraris,
promesinte ion neplenumeblan al la etulino, kiu tute serioze fidis je
miaj vortoj.

„Ha, Jolanda,” mi diris malgaje, „okazis malfeliĉo pri via
struto! Mi iris al Afriko kaj, post tritaga rajdo en la dezerto
sur ĉaskamelo, mi kaptis la struton per lazo. Mi nutris ĝin per
bombonoj kaj klarigis al ĝi, ke Jolanda deziras havi ĝin kiel
amikon, ĉar ĝi faros por ŝi multe da grandaj ovoj — grandaj kiel
via kapo, ĉu ne? Tio al ĝi plaĉis kaj ĝi konsentis veni. Sed sur
la ŝipo ĝi komencis fari ovojn, grandajn ovojn, pli kaj pli. Ĝi ne
haltis. La ovoj komencis plenigi la ŝipon, la ŝipo malleviĝis en
la akvo, kaj estis danĝero, ke la ŝipo dronos. Ho ve! Mi parolis
al mia struto. ‚Ĉesu,’ mi diris, ‚ĉesu fari la ovojn!’ Sed
ne; ĝi respondis al mi: ‚Jolanda deziras ovojn, ŝi estas bona
knabino, kaj mi faros por ŝi multajn ovojn.’ Kaj tuj ĝi faris
novan ovon — en la lito de la kapitano! Stulta birdo! La kapitano
maltrankvilis, la ŝipanoj timis, kaj fine ni devis elmeti la struton
kun ĝiaj ovoj sur palman insulon.”

„Ho,” diris Jolanda, „kia malsaĝa ‚sturto’!”

„Sed jen, Jolanda,” mi diris, „kion mi alportis al vi! Vidu kia
bela pupeto! — kaj jen aŭtomobileto por vi, Antoĉjo, kaj por vi,
Ĝina......”

Sed Jolanda preskaŭ ne rigardis la pupon, sed plendis duonlarme:

„Mi volas ‚sturton’ — kial vi forlasis ĝin sur la insulo? Ĉu
la ‚sturto’ volonte restis sur la insulo?”

„Ho ne, ĝi tre bedaŭris, ke ĝi ne povas veni al vi. Sed ĝi
instruis al mi magiajn ludojn. ‚Montru al Jolanda la magiajn
ludojn!’ ĝi diris. — Ĉu mi montru al vi nun?” mi demandis.

„Jes, jes, jes!” kriis Jolanda ĝoje, interfrapante la manojn.

Mi ekspiris libere kaj komencis distri la infanojn per diversaj
ĵonglaĵoj.

Poste ni kune manĝis vermiĉelon, salamon kaj bonan fromaĝon kaj
trinkis bonan italan vinon, dum ni interparolis ĝue. Ni parolis
angle, ĉar Liza komprenis nur la propran lingvon. Kvankam Luigi kaj
lia edzino loĝis en Britujo jam multajn jarojn, ili neniam lernis
prononci ĝuste la lingvon, kaj kutime aldonis vokalojn ĉe la fino
de multaj vortoj kiel en la itala lingvo, kun komika efekto.




35. SE IO VENAS AL BUŜO, BUŜON NE FERMU!


„Vik! Ĉu vi povas veni momenton?” diris Liza. „Jen estas
skoto, kiu havas senakvajn kuirilojn kaj serĉas iun por vendi ilin.
Li prononcas strange, kaj mi preskaŭ ne komprenas kion li diras. Li
atendas ĉe mia stando.”

Mi renkontis la skoton, kiu nomiĝis Birrell. Li estis sufiĉe
impona, bonstatura viro, ruĝethara, kun samkoloraj lipharoj. Li
severe mienis kaj rigardis min fikse de sub la vilaj brovoj. Pli
farmisto li aspektis, ol komercisto. Mi juĝis, ke li estas el
puritana familio. Li parolis tre dialekte, kaj post prezentiĝo li
diris rekte:

„Ĉu vi pov’s vendi kojrilojn?”

„Jes, certe.”

„Kiom vi pov’s vendi s’majne?”

„Ne ĝenu vin pri tio. Ne utilas, ke mi fanfarone citu grandajn
nombrojn; sed estu certa, ke mi povas vendi sufiĉe. Ĉu vi povas
montri al mi ekzempleron?”

„Mi havas bildon de ĝi,” li diris, kaj li abrupte puŝis la
manon en la internan brustpoŝon kaj elprenis flugfolion.

„Jen, rigardu sur tion! Ĝi estas brava kojrilo, reĥte el
Ameriko.”

Mi rigardis la ilustraĵon: „Jes, ĝi taŭgas, kvankam ĝi estas
ankaŭ plibonigebla — sed tio poste.”

„Oh, tio ne grav’s, mi pov’s ja fari ŝanĝojn.”

„Ĉu vi vendis multajn ĝis nun?”

„Ne, ĝis nun mi vendis preskaŭ nul, ĉar mi ne havis bonan
vendiston. Mi luis halon kaj reklamis montrojn dufoje tage, je la
tria posttagmeze kaj la oĥa noĥte, sed la dungito estis la ple’
stulta, al kiu la bona Dio jam enblovis la vivon. Nu, se vi bone
vendos por mi, vi gajnos bravan pagon.”

„Ne,” mi respondis. „Mi ne laboros por vi.”

„Oĥ, kial ne? Mi traĥtos vin bone. Ĉu vi nor frivolas?”

„Ne, mi ne ŝercas; pri pago ne temas. Mi laboros por neniu. Mi
volas aĉeti la kuirilojn de vi kaj mem vendi ilin. Tiel vi profitos
sen riski malgajnon pro la altaj kostoj en foiroj. Absolute ne utilas
paroli pri salajro. Montru al mi la pograndajn prezojn, kaj se ili
estas avantaĝaj, ni povos plu diskuti.”

Li montris al mi la liston de prezoj, kaj mi trarigardis ĝin.
„Jes, la aĉetprezoj indas. Nu, kion vi diras? Ĉu vi koncesios al
mi la solan vendrajton por Britujo?”

„Nu, eble ni pov’s veni al aranĝo,” li diris singarde.

Ni iom pli diskutis detalojn, kaj mi aldonis: „Nun ĉio estas
aranĝita, escepte de unu afero. Mi ne havas monon por aĉeti la
kuirilojn.”

„Kio??!”

„Jes, ĝuste tio. Mi volas, ke vi donu al mi kredite la stokon por
la unua foiro. Vi ne konas min, kaj mi konscias, ke mi pretendas
multon, sed mi ne trompos vin. Mi pagos vin por la tuta stoko post
la unua foiro. Vi ne bedaŭros vian fidemon, se vi tion faros. Mi ja
estas honesta kaj mi ja sukcesos, kaj vi ja profitos kune kun mi.
Estus facila afero blufi kaj ŝajnigi ke mi posedas la necesan sumon
kaj poste prokrasti la pagon; sed mi deziras, ke ni agu kune kaj
sincere. Nu, kion vi diras?”

Post iom da medito li etendis la manon. „Bone, mi fidos je vi, ĉar
min plaĉas via reĥta parolmaniero. Mi akceptas. Tiel estu. Post du
semajnoj estos eta foiro en Peterhead, kaj mi pov’s facile aranĝi,
ĉar mi kon’s la gvidanton.”

  * * * *

En Peterhead estis tranĉe malvarme. La malgranda urbo kutime
enspezas per fiŝkaptado, sed la ŝipoj vidiĝis senokupaj en la
haveno pro la ĝenerala industria krizo. Ĉie sur la stratoj estis
senlaboraj fiŝkaptistoj, kiuj interparolis. Strange estis vidi, kiel
ili agis. Anstataŭ stari kaj paroli, kiel kutimas aliuloj, ili duope
marŝis antaŭen ĝis la sama distanco, kiom longas ŝipferdeko,
abrupte kaj kune turniĝis kaj marŝis revene. Tien kaj reen ili
daŭrigis la marŝon dum interparolado.

Dum mi rigardis al la marborda urbo, la manko de vigleco kaj la
signoj de malprospero naskis en mi fortajn dubojn pri sukcesa
negocado. Mi aranĝis pensionon kaj evitis antaŭpagi. Mi ankaŭ
aranĝis kreditan liveron de manĝaĵoj por la kuireksponoj. Post
tio mi presigis kvincent reklamajn flugfoliojn kaj aĉetis kvincent
enirbiletojn, kiujn mi enfaldis en la flugfoliojn kaj disdonis tra
la urbo. Ĉar mi aĉetis standon, stokon, manĝaĵon kaj ĉion alian
kredite, mi neĝoje pensis pri la rezulto, se la vendado fiaskos. Ĉu
mi povus elŝuldiĝi? Mi pensis pri la granda, famkonata malliberejo
de Peterhead, kaj amarŝerce konstatis ke, se mi ne enspezos,
almenaŭ la ŝtato ne devos elspezi por mia transporto al la ŝtata
gastejo!

Homoj venis bonnombre en la foiron, sed ili ne multe elspezis. Mi
ne havis normalan standon, sed devis eksponi sur la scenejo. La
unua prezentaĵo estis parado de laŭmodaj roboj; post tio sekvis
mia vico, kaj post mi venis varietea spektaklo. La varieteo estis
regata de komikulo nomata Gus Stratton. Gus tre plaĉis al mi.
Li estis vigla homo preskaŭ kvindekjara kaj, ĉar la foirestro
estis sinretirema homo, Gus komplezeme prizorgis ĉion rilate al
la tri scenejaj prezentaĵoj. Al mi li donis la oficon fari ĉiujn
publikajn anoncojn. La plej ĝena devo, kiun Gus entreprenis, estis
prizorgi ke ĉio fluu kronometre ekzakte. La malfacilo estis, ke la
manekenoj ĉiam ĝenis ĉiujn per sia prokrastemo, kiu tro malfruigis
la prezenton de la varieteo. Gus multe koleriĝis pri ili, sed la
manekenoj ne atentis liajn admonojn.

Unu vesperon mi vidis Gus malpacience rigardi sian horloĝon. Li
venis al mi kaj diris: „Denove ili malfruas, kaj ĉi-vespere
ili havas eĉ pluan montron: la montron de piĵamoj. Damnu tiujn
sencerbajn pupojn! Elĉerpiĝis mia pacienco — mi iros en ilian
vestejon kaj faros al ili taŭgan regalon.” Kaj Gus kolere marŝis
en la vestoŝanĝan ĉambron.

„Kion vi faraĉas?” li kriis. „Rapidu! La publiko ja ne atendos
ĝis noktomezo. Movu vin, ĝi ne estas enterigo — tuj iru sur la
scenejon! Vi detruos ĉion per via prokrasto.”

„Iru for!” ili respondis per supera tono. „Vi ne estas nia
estro. Ni ne agnoskas vin. Ne decas, ke vi venu inter sinjorinojn dum
senvestiĝo.”

„Sinjorinoj? Vi arogas al vi altajn titolojn. Ĉu vi pensas, ke
gravas al mi esti inter aro da vestpendigiloj?”

„Huŝ! For kaj pendigu vin — vi nur enuigas nin. Malaperu!”

„Bone. Do mi donos al vi absolutan ordonon. La piĵama montro
estas malpermesata. Vi prezentos nur la geedziĝan procesion, kaj
punkto!” Kaj li elmarŝis kolere.

„Rossetti!” li vokis. „Iru sur la scenejon kaj anoncu, ke nun
sekvos la geedziĝa procesio.”

Mi iris sur la scenejon kaj anoncis jene: „Gesinjoroj, nun niaj
manekenoj prezentos al vi la plej modajn kaj lastdatajn virinajn
nuptajn robojn. — Mi fieras anonci, ke tiuj ĉarmaj kaj konvenaj
vestoj vidiĝas nun la unuan fojon en ĉi tiu distrikto.” Imagu la
ŝokon, kiam la manekenoj paŝetis sur la scenejon en piĵamoj! La
ĉeestantaro laŭte kaj longe ridis kaj pensis, ke mi ŝercis fiete.




36. SORTO OFTE ALSENDAS KION NI NE ATENDAS.


Unu tagon en Edinburgo mi sidis en forta embaraso.

Kion fari? kion fari? La demando ripetiĝis en mia cerbo. Mi ja sciis
kion fari, se mi atentus nur la komercan flankon de la problemo; sed
estis aliaj konsideroj, kiujn mi ne povis ignori sen senti koran
maltrankviliĝon. Denove mi pripensis la aferon dekomence.

Mac, la entreprenisto, kiu organizis la foiron en Peterhead, poste
starigis foiron en Nairn. En Peterhead mi nenion profitis. Restis al
mi ekzakte sufiĉe por elŝuldiĝi. Sed en Nairn mi bone gajnis. Per
parto de tiu gajno mi pagis kaŭcion pri stando en Edinburga foiro
organizota de alia viro kaj okazonta en marto. Mac venis al mi kaj
sciigis ke li aranĝos foiron en Buckie. La foiraj datoj oportune
akordiĝis tiel, ke mi povos labori en Buckie kaj tuj poste komenci
en Edinburgo. Verdire mi ne ŝatis la ideon negoci en Buckie, ĉar
ankaŭ Buckie estas fiŝkaptista urbeto, kaj mi tre timis malgajni
tie; sed Mac estis tiel bona kaj komplezema homo, ke mi ne povis
rifuzi. Mac alte taksis la valoron de mia eksponado sur la scenejo
kaj li juĝis ĝin necesa por la sukceso de la foiro. Do, mi pensis,
mi eble malgajnos en Buckie, sed mi bone enspezos en Edinburgo. Ĝis
tiu punkto ne estis malfacile decidi.

Sed nun io okazis. Pro ia kialo la halo en Buckie ne estis luebla
ĝis unu semajno post la antaŭaranĝita dato, kaj tio kaŭzis, ke
la du foiroj parte samtempos. Jen la problemo. Ĉu perfidi Mac aŭ
ĉu riski la fiaskiĝon de mia nove komencita komerco? Mi estis sola
kaj ne povis ĉeesti ambaŭ foirojn. Mi pensis pri Liza, kiu volonte
venus responde al mia alvoko; sed ankoraŭ mi ne sciis, ĉu mia
entrepreno sukcesos, kaj mi ne volis igi ŝin forlasi sian sekuran
laboron favore al la hazardo de mia entrepreno......

Sidante en mia Edinburga loĝejo, mi ree kaj ree pripensis la aferon,
sed solvo sin ne prezentis. Restis simple decidi, ĉu riski perdon
en Buckie kun forĵeto de nepra gajno en Edinburgo, aŭ ĉu perfidi
Mac. Se mi nur havus kapitalon por elteni kontraŭ eventuala perdo,
la decido estus facila. Mi konis neniun haveblan, kiu povus taŭge
eksponi la kuirilon en unu foiro, dum mi prizorgos la alian. Sed
malgraŭ la kriza stato de mia komerco mi ne povis ŝarĝi mian
konsciencon per rifuzo al Mac, kiu jam reklamis mian prezentaĵon.
Jam de du tagoj agitiĝis mia koro. Kion fari...... kaj denove......
kion fari?

  * * * *

Mi klare memoras tiun tagon. Mi sidis en brakseĝo, kaj mia kapo
zumis. Mia problemo ne eĉ paŝetis al solvo. La samaj tute neutilaj
pensoj kirliĝis en mia kapo.

Subite aŭdiĝis frapo sur la pordo. Kiu povas esti? mi pensis —
eĉ imposta kolektisto estus bonvena, se nur li distrus min iomete!
Enue mi iris al la pordo kaj malfermis ĝin. Tie staris mezaĝa viro
kun eluzita valizeto ĉirkaŭligita per ŝnuro.

Li komencis paroli. Mi komprenis, ke li estas kolportisto, kaj mi
nur duone aŭskultis lin, dum mi rigardis lin esplore. Li portis
malnovajn kostumon kaj kaskedon. Lia kaskedo havis difektitan
ŝirmilon, kaj cikatro etendiĝis de sub la ŝirmilo ĝis flanke de
unu okulo. Liaj botoj estis preskaŭ eluzitaj sed brile poluritaj.
Mi komencis doni pli da atento al liaj paroloj. Li vendofertis ion,
sed nek klarigis kio ĝi estas nek montris ĝin al mi. Liaj vortoj
elruliĝis iom lace sed kvazaŭ prorutine flue, dum li staris tie kun
tre rekta teniĝo.

„Nu, kial ne montri vian vendaĵon?” mi diris.

„Certe, sinjoro,” li respondis kaj komencis malnodi la ŝnuron,
kiu ĉirkaŭis la valizeton. Mi pacience atendis, dum li luktis
kontraŭ tro rigida nodo. „Malbona vendisto,” mi pensis. „Li
tro difuze parolas kaj nun malŝparas tempon. Oni povus batfermi la
pordon centfoje, dum li fuŝpalpas tiun ŝnuron.”

Finfine li elprenis la artiklon el fasko de ok aŭ naŭ. Estis
posttagmeze, kaj ŝajne li estis vendinta nur tri-kvar el dekduo.
Mi rigardis al la artiklo, kiun li etendis al mia rigardo. Se mi ne
estus spertinta iom da kompato por li, mi voĉigus ridinklinon. La
artiklo estis rostkrado: la sama, kiun mi havas kvante en Blackpool!

„Jes, bona ilo ĝi estas; sed bedaŭrinde mi havas multajn, ĉar mi
foje komercetis per tiuj,” mi diris. Li plu parolis vendocele.

„Tute ne utilas provi vendi al mi, mi ja posedas multajn. Sed
bonvolu enveni. Eble vi volonte trinkus tason da teo kaj iom
manĝetus kun mi? Mi estas iom soleca, kaj se vi disponas la
tempon......”

„Dankon, sinjoro,” li respondis, dum li sekvis min al la
ĉambro. Lia nomo estis Joe, sed mi forgesis lian familian nomon.
Ni kunmanĝis kaj parolis ĝenerale. Mi eltrovis, ke li estas
ekssoldato, kiu ne regule laboris dum jaroj kaj iel enspezis iom da
mono tie kaj tie por suplementi la pension, kiun li ricevas de la
registaro pro dummilitaj vundoj. Dum ni interparolis, venis al mi
ideo, kiel solvi mian problemon. La ideo ne tre plaĉis al mi, sed
almenaŭ ĝi estis elirvojo. Mia penso estis simple, ke anstataŭ uzi
la standon en la Edinburga foiro por vendi kuirilojn, mi uzu ĝin
por vendi rostkradojn. Se Joe akceptus oficon ĉe mi, li probable
enspezus sufiĉe por kovri la elspezojn kaj, kun instruo de mi, li
eble eĉ profitus. Dume mi povus labori en Buckie kaj peni profiti
tie. Ĉar la Buckie-foiro daŭros nur unu semajnon kaj la Edinburga
daŭros iom pli ol du, mi povus veni dum la lasta semajno kaj helpi
al Joe.

La rostkrado estas tre simpla varo kaj facile eksponebla. Ĝi estas
ronda pleto el drato kun mallongaj piedoj, formita tiel, ke oni
povas larĝigi aŭ mallarĝigi ĝin konforme al la amplekso de iu
ajn poto. Oni fandas iom da graso en poto kaj enmetas rostotan
viandon, brunigante ĝin laŭplaĉe. Post la pergrasa brunigado
oni elprenas la viandon, enmetas la kradon kaj starigas la viandon
sur ĝi, metante legomojn ĉirkaŭe. Tiel la poto, kovrita per la
kovrilo, kuiras ĉion per tre malalta gasflamo kun minimuma risko de
brulo. La ŝparo de gaso kompare kun gasforno estas granda. La viando
rezultiĝas mole kuirita pro la enkaptita sukvaporo, kaj la legomoj
entenas siajn nutrajn elementojn kiel ĉe stufado.

„Nu, Joe, mi faras al vi proponon. Ĉu al vi plaĉus labori por
mi dum dek-kvin tagoj ĉe foiro en Waverley Market ĉi tie? Se vi
eksponos rostkradojn tie, mi pagos al vi tri pundojn semajne plus
kurtaĝo. Kompreneble ĉiuj elspezoj estos pagataj, kaj mi povas
prunti al vi kuiristan uniformon.”

„Certe, sinjoro, mi bone scias vendi ilin kaj mi multe enspezos por
vi, ĉar mi scias, ke mi povas vendi......”

„Jes, jes, mi komprenas — sed atendu momenton. Mi devas iom
instrui al vi, ĉar estas alie vendi ĉe pordoj ol eksponi en foiroj.
Nu, permesu al mi, ke mi klarigu. Ekzemple, se oni komencas tuj
paroli, tio ofte ne efikas, kaj se oni komencas paroli tro laŭte,
tio preskaŭ ĉiam malbone efikas. Se oni tuj laŭte parolas, la
homoj ofte ne haltas, ĉar ili sentas, ke vi tro rekte celas al
ili, aŭ se ili ja haltas, ili staras du-tri metrojn for de la
stando, kaj estas tre malfacile vendi trans spacon. Plej bona
metodo estas ne rigardi al la preterpasantoj komence, sed ŝajnigi
grandan okupitecon, elprenante kaj enmetante manĝaĵojn je la poto
neparade. Tiel la scivolemo venigos unu-du personojn tre proksimen.
Oni ne rigardas ilin, kaj dume aliaj venas por rigardi kion la unuaj
rigardas. Kiam kolektiĝas areto da personoj, oni komencas per intima
tono klarigi kaj pograde laŭtigas la voĉon konforme al la grandeco
de la aŭdantaro. Tiel oni venas al plena deklamo kun konvinkaj
gestoj kaj entuziasmo.”

Mi longe instruis lin kaj faris ĉiujn aranĝojn komercajn. Mi
spertis kontenton, ke la problemo fine estas pli-malpli bone
aranĝita.

  * * * *

Granda surprizo! — en Buckie mendoj alsvarmis. Mi ne komprenis la
kialon, sed mi pli ol triobligis la mendojn de Nairn. Kaj ankaŭ
en Edinburgo mendoj estis sufiĉe bonaj tiel, ke ankaŭ de tie mi
rikoltos profiton. Finfine mi sentis min sekura en mia entrepreno.
De Buckie mi telegrafis al gekonatoj, ke ili venu kaj helpu min
provizore, ĉar mi ne kapablas priatenti ĉion. Ni kune laboris
ĝis malfrunokte, pretigante kuirilojn por livero. Ĉe l’ fino de
la Buckie-foiro mi telefonis al Liza, ke ŝi forlasu sian laboron
ĉe V.I.K. en Olympia, Londono, kaj renkontu min en Edinburgo. Mi
proponis al ŝi duonon de la profito farita kaj farota, se ŝi
konsentos esti egalrajta asocianino. Ŝi tuj akceptis.

En Edinburgo mi renkontis Liza, kaj ni kune iris al la foiro por
helpi al Joe. Atingante la standon, ni aŭskultis al li.

„Mia Dio,” mi ekmiris, „kion li babilaĉas?” Ni aŭskultis
plu. Lia monotona voĉo daŭrigis ŝajne senfine. Granda amaso
staris antaŭ li kaj gapis. Kelkaj de tempo al tempo aĉetis, kaj li
servis ilin sen paŭzigi sian vortfluon. Dum la tuta tempo personoj
formoviĝis unu-duope kaj aliaj aliĝis.

„Ĉu vi povas kapti ian sencon en liaj vortoj, Liza?”

„Tute ne, ĉu vi?”

Ni daŭre aŭskultis. Lia monotono funebris: „Vidu diritan
kradon...... sur diritan kradon metu diritan viandon, legomojn bone
kuiritajn...... ĉe mia dekstro” (kaj li etendis la maldekstran
manon) „estas poto, metu diritan kradon en poton” (kaj li svingis
la manon, akcidente frapante la poton surteren, ekkaptis ĝin kaj
enmetis la malpurajn manĝaĵojn, dum li tute flegme daŭrigis)
„kaj enmetu diritajn legomojn......”

Li ja laboregis, li ne paŭzis.

„Ĉu li estas ebria?” mi demandis al Liza.

„Ŝajnas al mi, ke li estas frenezeta. Li ja havas en la kapo
arĝentan plateton — vidu!”

„Mi ne rimarkis tion,” mi diris. „Tamen li ne malbone vendis.
Devas esti, ke la krado estas tiel facile vendebla ĉi tie, ke
malgraŭ...... sed imagu kiom povus vendi ĉi tie bona vendisto!”

La plata, senkolora voĉo de Joe dumtempe ruliĝis sen celi al ia
fino. Mi malpaciencis kaj haltigis Joe.

„Joe,” mi diris, „vi tro forte laboras. Nu, iru al restoracio
kaj ĝuu trinkaĵon kaj iom ripozu. Mi laboros dum via foresto.”
Joe iris, kaj mi rapide surmetis kuiristan uniformon, ordigis kaj
purigis la servotablon kaj komencis eksponi. Aro da personoj pograde
kolektiĝis, kaj komencante per mia plej bona kaj klara stilo,
mi koncize instruis de la komenco ĝis la fino kaj venis al la
vendoferto. Nur du-tri aĉetis, la ceteraj foriris. Iom nekomprene,
mi ree eksponis, sed la vendo same rezultiĝis. Liza rigardis al mi
demande.

„Mi scias, ke mi ne estas tre bona vendisto de malkaraj aĵoj, sed
mi tute ne komprenas,” mi diris al ŝi responde al ŝia mieno.
„Vi provu, Liza.” Liza eksponis plurfoje. Ŝi vendis iom pli ol
mi, sed ankoraŭ ne tiom kiom Joe, kaj cetere ni ambaŭ malŝparis
tempon per vendopaŭzo ĉe la fino kaj ankaŭ per kolektado de nova
homamaso por la sekvonta ekspono. „Liza,” mi diris, „en ĉi
tiu metio oni ĉiam lernas, tamen ĉi tion mi tute ne komprenas. Ĉu
vi?”

Liza skuis la kapon. „Ne. Joe faras ĉion, kion oni devas ne fari,
kaj tamen li vendas.”

Joe revenis kaj rekomencis. Liza kaj mi staris ĉe lia dorso
senpovigite. Mi ne povis eltenadi la babiladon de Joe, kaj mia
senpoveco malpaciencigis min. Mi foriris de la stando kaj staris iom
fore en la aleo. Post momento mi mansignis Liza al mi.

„Liza, mi ne scias kion fari. Se mi provus helpi, mi malaltigus la
vendon, tamen stari ĉi tie senpove mi ne povas. Mia plej rega sento
estas forkuri.”

„Ne, ne, ni devas iel helpi,” diris Liza.

„Sed kiel?”

Liza ŝultrumis.

„Eble —”, mi komencis, „— sed ne,” mi finis.

„Kio estas?”

„Estis ideo, sed ĝi ne taŭgas.”

„Sed kion vi pensis?”

„Mi pensis, ke ni eble vendu flanke de li; sed mi tuj konstatis ke,
se ni farus tion, ni interrompus lian paroladon.”

„Ĉu vi pensas, ke gravus, se ni interrompus tiun fuŝparoladon?”

„Eble ne, sed la vortoj de unu tute nuligas tiujn de alia. Vi bone
scias ke, kiam oni eksponadas, la helpanto eĉ retenas la spiron por
ne distri la atenton de la ‚grego’.”

„Ni tamen provu. Se la ideo ne prosperos, do ni forlasos ĝin.”

„Sed...... sed Joe certe furioziĝos, se ni interrompos, kaj cetere
la ideo ne povas utili. Ĝi ne nur estas konata malbona taktiko, ĝi
estas ankaŭ kontraŭlogika.”

„Vi kaj via logiko kaj rezonado! Ĉu vi povas klarigi per ili,
kiel tiu fuŝanto povas vendi eĉ unu kradon? Nu, klarigu tion, se
vi povas! Jen — ni iru po unu ĉiuflanke tiom malproksimen, kiom ni
povas, kaj ni provu vendi flustre. Nu venu — ne staru tie: venu!”

Tre dubeme mi cedis. Ni komencis flustre paroli, kaj dume mi
flankenrigardis al Joe, sed Joe ŝajne eĉ ne konsciis pri nia
ĉeesto. Pograde ni laŭtigis la voĉojn, sed la obtuza voĉo de
Joe daŭre muĝadis. Kaj ni vendis. Tute ne atentante Joe, ni
daŭrigis plenvoĉe: „Unu por vi, sinjorino?...... dankon......
unu ŝilingon...... dankon...... kaj vi?...... dankon...... ĝi
estas mirinda...... kio ĝi estas?...... ho, tre bona......
preskaŭ ne estas...... dankon...... kaj por vi?...... jes, jes,
ĉiu aĉetas...... alian?...... certe — la plej bona...... du
ŝilingoj...... jes, ĉio klarigita en la flugfolio, jen la
folio...... ĝi estas tre simpla, jen...... fraŭlino Liza — unu
al tiu sinjorino...... kaj al la alia...... dankon...... aĉetu
rapide, la stoko elĉerpiĝas...... tia mirindaĵo...... dankon......
dankon... nur po unu ŝilingo.” Kaj tiel ni daŭrigis, puŝante
kradojn en la manojn de ĉiuj kaj ne donante al ili la tempon pensi;
kaj la homoj streĉis la manojn avide al ni, sub la influo de la
rapida aĉeto de aliaj, dum ni per vortoj kaj gestoj instigis la
furoron. Kaj en la fono senĉesis la murmurado de Joe, kiu allogis la
homamason.

La Edinburga foiro rezultiĝis grandsukcese; sed klarigi, kiel tia
vendmaniero sukcesis, mi tute ne povas.




37. ĈIU „LI” HAVAS SIAN „ŜI”.


Liza kaj mi geedziĝis.




38. DU BOTOJ FARAS PARON.


Post la Edinburga foiro la komerco seninterrompe sukcesis. Ĉe ĉiu
foiro ni bone profitis. La kombino de Liza kaj mi estis ideala.
Niaj ecoj estis kompletigaj unu al la alia. Mi posedis la imagpovon
kaj bone sciis manovri, kaj Liza, tre sperta vendistino, havis
plue grandan persiston. Kiam ŝi kaptis klienton, tiu pli facile
liberiĝus el la okbraka ĉirkaŭpreno de polipo ol de ŝia obstina
kroĉo. Ŝiaj diroj kaj pretekstoj estis ofte tute kontraŭraciaj,
sed ŝia insisto triumfis spite ĉion. Tiu persisto estis tre valora
ankaŭ al mi, kiam la konstanta muelado kaj daŭra baraktado faligis
al mi la brakojn. Tiam ŝi instigis min al pluiro. Mia naturo estas
tia, ke daŭra sameco tedas min, kaj ĝuste kiam tio okazis, ĉiam
venis Liza al mia helpo; sed se venis vera obstaklo, io malbona sed
tamen nova — tiam mi vekiĝis kaj prenis la rimenojn en ambaŭ
manojn kaj gvidis la komercon al sukceso.

Por doni al vi ideon, kiel niaj ecoj kombiniĝis, mi devas komence
reiri al tempo, antaŭ ol mi renkontis Liza.

Tiam mi laboris por V.I.K.-kompanio. Je tiu tempo unu firmo ĉiam
kopiis nian kuirilon kaj fabrikis ĝin en Britujo: nia estis
fabrikita en Usono. Dank’ al tio la konkurenca firmo povis vendi
multe pli malkare, kaj kvankam ilia artiklo estis multe pli malbona
kvalite, la publiko malofte rimarkis tion.

La taktiko de tiu firmo estis lui standon apud nia kaj, anstataŭ
eksponadi, oni simple kaptis la homojn, kiujn ni interesigis, kaj per
la simpla diro, ke ilia varo estas simila al nia sed malpli kosta,
ĉar ĝi estas farita en Britujo, ili rabis niajn klientojn.

Nature, mi forte batalis kontraŭ tiu parazita vendmaniero. La
plej trafa maniero batali kontraŭ tiu konkurenco estis, ŝanĝi
kelkajn detalojn en la formo de nia kuirilo tiel, ke ili ne plu
povis diri, ke ilia kuirilo estas sama. Samtempe en niaj eksponoj ni
donis grandan valoron al la koncerna aliformigo. Tiu firmo kopiis
la ŝanĝitan parton, kaj ni denove ŝanĝis. Do ĉiujare mi havis
preta novan tipon, kiun mi ekmontris ĉe la granda foiro en Olympia,
Londono. Mia unua ŝanĝo estis depreni la fermokrampojn de la
kovrilo tiel, ke ni povu paroli pri nia nova tipo sen komplikaĵoj.
Poste sekvis aliaj ŝanĝoj, sed ĝis post mia forlaso de V.I.K. ties
kuiriloj restis sen krampoj. Nu, kiam mi komencis vendi proprakonte,
mi ne plu sciis kion ŝanĝi ĉe mia kuirilo, sed mi antaŭvidis
eventualan konkurencon kontraŭ mia iama firmo, V.I.K. Kvankam mi
sciis, ke V.I.K. ne povus vendi pli malkare ol mi, tamen malsameco de
varo estas granda avantaĝo, se eksponisto estas sufiĉe lerta por
konvinki la publikon, ke la ŝanĝita parto estas plibonigo. Vere, la
kontraŭaj eksponistoj havas siaflanke la saman avantaĝon, sed mi
tute ne timis ilian konvinkan kapablon.

Nu, kiam Liza kaj mi iris al la nordaj Orkadaj Insuloj (Orkney) por
eksponi niajn kuirilojn en malgranda foiro, ni trovis, ke la firmo
V.I.K. pere de siaj agentoj lokis grandan elmontron de kuiriloj en
la fenestro de magazeno tie por saboti nian entreprenon. Liza timis,
ke tiu konkurenco kaŭzos al ni grandan perdon, ĉar la elspezoj
vojaĝi tiel distance, kunveturigante varojn, estis altaj. Sed mi ne
timis, ke V.I.K. rikoltos la frukton de nia laboro, ĉar mi fidis,
ke ni povos alrasti nian propran rikoltaĵon. Nia vendoprezo estis
iom pli malalta ol tiu de V.I.K., do kiam ni eksponis sur la scenejo,
ni tamtamis nian malaltan prezon. Kiel mi antaŭvidis, la magazeno
malaltigis la prezon de siaj kuiriloj ĝis la nivelo de niaj, do mi
ludis mian duan atuton. Ni nun komencis tamtami la grandan avantaĝon
de la krampoj sur nia kuirilo (la kuirilo de V.I.K. estis ankoraŭ
senkrampa). Per tiu taktiko mi nuligis la opozicion, kaj nia vendado
estis vere rekorda. Ĉe la fino de la foiro ni forvendis nian tutan
stokon.

Pro la elĉerpo de stoko ni devis resti en Orkney dum tri semajnoj
por atendi novan kontingenton kaj dume ni eksponadis en haloj en
aliaj partoj de la insulo. Kaj ni eksciis ion. La magazeno, kiu
dum la foiro vendis nenion, nun komencis vendi kuirilojn. Mi bone
komprenis la kialon. Personoj, kiuj ne vizitis la foiron kaj tamen
aŭdis pri niaj kuiriloj, aĉetis ĉe la magazeno pensante, ke ili
aĉetas similan kuirilon.

„Ne,” mi pensis, „eĉ tiujn vendojn la magazeno ne havu!” Do
mi metis la jenan anoncon en la urba gazeto:

  Ni dankas la loĝantojn de Orkney pro ilia komplezemo kaj ilia
  interesata ĉeesto ĉe niaj eksponadoj. Estis vera plezuro eksponi
  al tia inteligenta kaj ĝentila aŭskultantaro.

  Notu bone: Ni erare liveris unu el niaj malnovaj, senkrampaj
  kuiriloj. La ricevinto bonvolu tuj reporti ĝin al ni, ĉar tiu tipo
  estas arkaika.

(Kompreneble la „averto” estis nur pura „komerca artifiko”.)

La vendoj en la magazeno tuj ĉesis.

Parenteze mi aldonu ke, kvankam la supra reklamo estis sole komerce
motivita, ni vere trovis, ke la loĝantoj de Orkney estas bonaj,
honestaj, fidemaj kaj komplezemaj. Ni trovis ilin ankaŭ kleraj, sed
surprize ni konstatis, ke ili ne konsideras sin skotoj, sed fieras
pri sia norvega deveno.

La sekvanta foiro okazis ankoraŭ pli norde en la foraj insuloj
Shetland. Kiam ni alvenis tie, oni diris al ni, ke estas
granda montro de kuiriloj en urba butiko, sed min ne ĝenis la
V.I.K.-konkurenco, ĉar mi sciis kiel kontraŭstari ĝin.

Estis lunde ĉirkaŭ tagmezo. La foiro estis preta malfermiĝi je
la dua. Liza kaj mi ĉirkaŭvagis la urbon, kaj mi vidis la butikan
fenestron, en kiu pompis la bela kuirila elmontro. Mi senĝene
enrigardis, kaj subite miaj okuloj algluiĝis al la fenestro.

„Kio estas al vi?” diris Liza.

„Rigardu!” mi diris per konsternita voĉo. „Rigardu tiun
kuirilon en la fenestro. Ĉi-foje V.I.K. vere mortbatis nin.”

„Mia Dio!” subvoĉis Liza.

Kaj la kaŭzo de nia konsterniĝo?

La fenestro estis plena de V.I.K.-kuiriloj; sed en la mezo sur
drapirita soklo estis malgranda kuirilo, videble malnova kaj
ekrustiĝinta. Kaj ĝi estis garnita per krampoj. Ne estis prezo
sur ĝi; sed longa, kolorita papersago etendiĝis de la fora, supra
angulo de la fenestro ĝis tiu kuirilo, kaj sur la kuirilo estis
etikedo kun la jenaj vortoj:

  Ĉi tiu tipo estas arkaika.

„Miaj propraj vortoj,” mi elspiris tra la dentoj.

Kvankam la krampoj sur la kuirilo estis la malnovaj de V.I.K. kaj
ne tiel bonaj kiel niaj, tamen ili aspektis preskaŭ same, kaj la
publiko certe pensos, ke la montrita kuirilo estas la sama, kiun ni
vendas. Zorgoplene mi turnis min al Liza.

„Ni estas pereigitaj, ne estas elirvojo. Ĉiuj pensos, ke ni vendas
arkaikan kuirilon, kaj cetere vi scias, kiel la insulanoj prefere
aĉetas de saminsulano, se ni ne povos pruvi, ke nia kuirilo estas
pli bona kaj pli moderna. Sen tio la rezulto simple estos, ke ni
laboros kaj V.I.K. gajnos.”

Ni iris al la foiro. Mi parolis al la foirestro pri la okazintaĵo,
sed li diris: „Ne zorgu. Vi estas du superaj eksponistoj kaj vi
povos facile venki kontraŭ tio.” Sed tiuj vortoj ne kvietigis
min, ĉar mi bone sciis, ke malgraŭ ĉiuj klopodoj niaj ni iras
rekte al fiasko. La perdo estos granda, ĉar por ni la elspezoj,
veni tiel malproksimen, estis tre gravaj. Liza penis trankviligi min
dirante, ke ni eble povos eltiri nin sen granda perdo, per laborego
ktp. Sed mi ne konvinkiĝis. „Devas esti elirvojo,” mi ree kaj
ree diris al mi. Sed elirvojo evitis min. Dum preskaŭ du horoj mi
cerbumadis. Subite mi diris al Liza: „Mi havas ideon. Preskaŭ
certe ĝi ne sukcesos, sed ni devas provi, ekzistas ŝanco...... la
ŝanco estas malgranda, sed ni nepre devas provi. Venu al la loĝejo
kun mi tuj!”

„Sed la foiro estas preta malfermiĝi,” protestis Liza.

„La foiro al infero!” mi respondis. „Unue ni devas nuligi la
opozicion. Venu tuj al la loĝejo.”

Ni iris rapide, kaj mi nenion klarigis dumvoje. En nia ĉambro mi
diris al Liza: „Nun ŝanĝu vian robon, alifrizu vian hararon,
ŝanĝu vian aspekton tiel, ke iu en ĉi tiu urbeto, kiu hazarde
konas vin, ne facile rekonus vin.” Liza obeis. „— Jen bone. Nun
surmetu viajn koloritajn sunokulvitrojn. — Bonege. Nu aŭskultu
atente, kion mi diros al vi, ĉar mi volas, ke vi sekvu laŭvorte
miajn instrukciojn.” Detale mi klarigis al ŝi.

„Ĉu vi pensas, ke tiu plano sukcesos?” ŝi diris.

„Ĝi devos, ĝi estas nia sola ŝanco,” mi respondis.

„Ĉu vi mem ne estos pli kapabla sukcesigi ĝin ol mi, Vik?”

„Ne, vi estas pli insistema ol mi. Se vi ne povos sukcesigi ĝin,
mi certe ne povos.”

„Ĉu vi estas preta, Liza?” mi aldonis. „Bone, nun ni iru al la
kuirila butiko.”

Ni atingis la butikon. Mi atendis flanke, kaj Liza eniris, preta ludi
sian rolon. En la butiko ŝi aĉetis ŝnuron. Ŝi babilis dume al la
butikisto dirante, ke ŝi estas vizitantino, kaj ke ŝi bezonas la
ŝnuron por ligi sian kofron, ĉar ŝi forlasos la insulon per la
proksima ŝipo. Konversacie ŝi daŭrigis iomete, kaj jen ŝi kvazaŭ
hazarde rimarkis kuirilon en la butiko. „Kio estas tio?” ŝi
demandis. La butikisto tuj montris ĝin al ŝi kaj vendocele klarigis
ĉion pri ĝi. Liza pacience aŭskultis. Poste ŝi diris:

„Ĝi ja ŝajnas bona utilaĵo, tre helpa ĉe kuirado, ĉu ne?”

„Ho jes! Nur pensu pri la ŝparo de tempo kaj gaso kaj la bona
kuirado,” daŭrigis li, varmiĝante ĉe vido de tuja vendo. Liza
demandis iom plie kaj diris: „Jes, mi pensas, ke mi aĉetos kaj
kunprenos ĝin. Kiom ĝi kostas?”

„Kvardek-kvin ŝilingojn, sinjorino.”

„Ĝi estas moderkosta, jes, mi prenos ĝin.”

Kontenta, la butikisto ekiris por alporti kartonan pakskatolon por la
kuirilo (kvankam tiu kuirilo tute ne utilus al ni), kaj ĝuste tiam
Liza diris: „Kiom da manĝo oni povas kuiri en tiu kuirilo?”

„Sufiĉe por ses personoj,” li respondis.

„Ho domaĝe: mi estas sola. Ĉu vi ne havas malpli grandan?”

„Ne, mi tre bedaŭras, ke mi tute ne havas malgrandan.”

„Hm, kia domaĝo: mi ja ŝatus unu...... Momenton: ĉu mi ne vidis
unu malgrandan en la fenestro?” Kaj Liza eliris kaj rigardis en la
fenestron. Ŝi revenis kaj diris: „Jes, vi havas unu tie.”

„Ho, tiun ni ne vendas! Ĝi estas nur malnova tipo por montra
celo.”

„Sed ĉu vi ne havas alian?” (Mi divenis, ke li havas nur tiun
solan.)

„Ne, bedaŭrinde ne.”

„Kiel longe necesus por havigi alian similan?”

„Necesus minimume kvin tagoj.” (La foiro daŭros nur ses tagojn.)

„Mi tre volus vidi tiun malgrandan. Ĉu vi komplezus montri ĝin al
mi?” diris Liza.

„Sed tute ne utilas, sinjorino; ni ne vendas ĝin, kaj cetere ĝi
estas en malbona stato.”

„Jes, mi komprenas, sed mi volus vidi la diferencon. Ĉu vi
komplezus? Mi ne povas decidiĝi pri la granda.”

Post iom da insistado la butikisto kontraŭvole prenis la malgrandan
el la fenestro. Kiam Liza ĝin vidis, ŝi diris: „Ho, ĝi tute
ne taŭgas — ĝi estas en terura stato: mi prenos la grandan.”
(Tio estis dirita por deturni ian suspekton, kiun la butikisto eble
ekhavis.)

„Dankon, sinjorino, mi pretigos ĝin por forporto.”

„Ĉu estas granda diferenco inter la prezoj de la du?” demandis
Liza, kvazaŭ sencele.

„La malgranda kostus...... hm, — eh — tri...... ne, dudek-kvin
ŝilingojn.”

„Tute ne gravas, mi prenos la grandan,” kaj ŝi dume kaŝe
kalkulis dudek-kvin ŝilingojn en la mano. (Mi donis al ŝi pretajn
monerojn, por ke ŝi povu pagi ekzakte iun ajn prezon ĝis lasta
sespenco.) La butikisto sin turnis por trovi la volvmaterialon, kaj
Liza tuj metis la dudek-kvin ŝilingojn sur la servtablon, ekkaptis
la malgrandan kuirilon kaj, dirante rapide: „Mi decidis aĉeti la
malgrandan,” rapidis al la pordo. Surprizite la butikisto balbutis:
„Sed, sed, sinjorino, momenton......”

„Ne gravas pri la volvaĵo,” rapide respondis Liza. „Mia
aŭtomobilo atendas ekstere!” kaj ŝi forkuris kun la aĉetaĵo.
Ŝi venis al mi kaj mi tuj volvis la kuirilon en brunan paperon,
kiun mi kunhavis preta, kaj ni kune kuris al la foiro. Sen la atesta
kuirilo la butikisto restis senarmiligita, kaj nia foira vendado
estis sukcesa.

Ĉe la Shetland’anoj mi trovis la samajn kvalitojn kiel ĉe la
Orkney’anoj. Estis somero kaj regis plena taglumo dum la tutaj
dudek-kvar horoj. Mi ne povis alkutimiĝi al tiu eksterordinara
ĉiama taghelo, kaj dum malfrua nokto mi foje promenis tra la urbo
kaj kamparo. Strangan senton mi spertis, kiam mi vagadis tra la nuda,
tute senarba kamparo, sola kun miaj pensoj. Ŝajnis al mi, ke mi
promenas en morta mondo tute senhoma, kie eĉ birdeto ne pepas, kaj
mi devis memorigi al mi ke homoj kaj bestoj ja ekzistas, ke ili ĉiuj
dormas kaj ke la tago kaj mi estas la du solaj, kiuj ne enlitiĝis.




39. NI FORTON PLI FREŜAN AKIRAS.


Estis dimanĉo posttagmeze. Liza kaj mi estis en la pensiona
sidĉambro. La pensiona servistino ordigis la tablon post nia
tagmanĝo kaj foriris. Tra la fenestro vidiĝis pluvoduŝataj domoj
kaj pluvolavataj stratoj. Disaj homoj de tempo al tempo rapide
preterpasis kun mallevitaj kapoj por povi pli bone sin ŝirmi
kontraŭ vento kaj pluvo. Liza sidis komforte en brakseĝo apud gaja
fajro, legante dimanĉan gazeton, kaj mi sidis kontraŭ ŝi, nervoze
fumante unu cigaredon post alia.

„Liza,” mi komencis.

Liza mallevis la gazeton, ridetis al mi kaj diris: „Nu, nu,
ne ĝenu vin. Estas krizo: do kio? Jam centfoje vi diris tion;
sed hodiaŭ estas dimanĉo, do forgesu la komercon kaj ĝiajn
problemojn! Hodiaŭ ni ripozu. Jam delonge ni ne estis liberaj de
komercaj pensoj...... eĉ dum dimanĉoj. Mi bone scias, ke la afero
brulas. Do ĝi brulu ankoraŭ dum unu tago...... vi trovos solvon,
tion mi scias. Jen — legu unu el tiuj gazetoj kaj estu dankema, ke
vi ne estas unu el la murditoj tie raportitaj!” Kaj kun plua rideto
ŝi reprofundiĝis en sian gazeton.

Mi silentis. Ŝia hodiaŭa bonhumora flegmo estis tute ne kutima ĉe
ŝi, kaj ŝia certeco, ke mi trovos solvon, ne tuŝis min flate, sed
nur agacis miajn nervojn.

Jam de longe mi vidis faktoron, kiu povus detrui nian komercon,
sed mi ne antaŭvidis, ke ĝi frapos nin tiel subite kaj forte. La
malhelpa faktoro, kiun mi vidis, estis simple tio, ke estis inter
unu skota foiro kaj alia longaj interspacoj, kaj dum la atendado
nia ŝparita mono eluziĝas. Tiu manko de kapitalo delonge ĝenis
min, ĉar mi timis, ke eventualaj malsukcesaj foiroj aŭ daŭra
forta konkurenco povus pereigi nian entreprenon. La grandaj anglaj
foiroj estas ja multnombraj, kaj tie longa atendado ne necesas, sed
ili estas tre altkostaj kaj ofte saltas de unu ekstremo al alia:
tio estas, ili povas esti aŭ grandaj sukcesoj aŭ plenaj fiaskoj.
Partopreni tiujn per nia limigita kapitalo estus tro riske.

Ni ja provis la ŝancon, enirinte en grandan foiron en Ayr. Ĝi estis
tro granda por esti lokita eĉ en granda halo, do la organizantoj
starigis aron da tend-pavilonoj. Mi antaŭtaksis ĝin sukcesa kaj
mi luis unu standon por la kuiriloj kaj tri aliajn por diversaj
artikloj. La Ayr’a foiro tute fiaskis. Ĉar Ayr estas marborda urbo
kaj la vetero estis belega, la homoj simple ne envenis. Nia elspezo
por la kvar standoj, la stoko kaj pluraj helpantoj preskaŭ nudigis
nian bankkonton. Kaj nun restas longa atendo ĝis la sekvanta foiro.
Jen la nuntempa krizo.

Ni jam provis utiligi la interfoiran tempon per luo de haloj en
urbetoj, por tie montri la kuirilojn, sed malgraŭ reklamado homoj ne
envenis en sufiĉa nombro. Ili ja envenis bonnombre kiam la famo de
niaj eksponadoj vastiĝis, sed tio okazis nur dum la lastaj unu-du
tagoj, kaj ne restis sufiĉe da tempo por bone negoci.

„Liza.”

„Jes, kio?”

„Lasu la gazeton por momento.”

„Ho do,” ŝi diris rezigne. „Ĝuste kiam mi legas juĝejan
raporton pri du viroj, kiuj konsentis interŝanĝi edzinojn!”

„Je la amo de Dio, donu iom da atento! Mi scias, ke la solvo
troviĝas en la sukcesigo de ĉehalaj eksponoj, kaj mi volas paroli
al vi pri tio. Eĉ se vi ne povas helpi, aŭskultu. La vortigo de
miaj pensoj helpos al mi klare pensi. Nu, la kosto de haloj estas
malalta, kaj tio disponigas monon por bona reklamado, sed reklami
nur kuirilan eksponadon ne sufiĉas. Necesos io alia. Mi jam pensis
pri parado de modaj virinaj vestoj, sed la kosto de transporto de
vestoj, la necesaj drapiraĵoj ktp., la salajro de tri-kvar manekenoj
plus sperta virino por estri la montradon, estas tro altaj. Kaj
cetere estas intersezonaj tempoj, kiam la montro de lastsezonaj roboj
estas tro malfrua kaj la tempo estas tro frua por tiuj de la venonta
sezono. Mi ankaŭ pensis pri ia spektaklo, ekzemple ĵonglado, sed
tiaj aferoj interesas nur virojn kaj junulojn, kaj precipe la junuloj
estas neutilaj al ni, eĉ malutilaj. Nu, Liza, vi estas virino; do
kio interesas vian sekson?”

„Viroj,” ŝi diris.

„Damne, estu serioza!”

„Tre serioza afero estas viroj por virinoj.”

„Se vi ne serioziĝos, ankaŭ mi serĉos edzon por aranĝi
interŝanĝon de edzinoj! Sed ŝercoj flanken! Mi ja multe pripensis
ĉi tiun problemon kaj mi devas trovi solvon. Mi ne ŝatus reiri al
dungiteco post mia longa klopodado komerci proprakonte.”

„Kara, kara, kara,” admonetis Liza. „Se ĉio fiaskiĝos, la
mondo pro tio ne finiĝos! Ni havas unu la alian, do ne estu tiel
pesimisma.”

„Amo sen pano estas malbona plano,” mi diris cinike. „Tamen
malgraŭ miaj vortoj mi ne estas vere pesimisma interne, sed mi ja
devas scii ion pri la estonteco.”

„Nur tio? Bone, kara Vik, mi povas diri al vi pri via estonteco.”

„Ĉu vi efektive havas pretan ideon? Ĉu estas pro tio ke vi ne
ĝenis vin?” mi diris esperplene.

„Certe, mi povas detale diri al vi pri via estonteco. Jen ĝi
estas en la gazeto...... momenton...... jes, jen via naskiĝdato,
la dek-oka de oktobro. Vi naskiĝis sub la zodiaka signo de _Libra_
(pesilo). Aŭskultu: _Dum ĉi tiu semajno vi devas esti tre singarda,
sed se vi sukcesos eviti malfacilaĵojn, vi havos grandan sukceson
kaj ĉio bona ven_......”

Senpacience mi eksplodis: „Tiuj malbenitaj sensencaĵoj! Tiuj
stultaj frenezaĵoj! Mi ne komprenas kiel la virinoj povas
interesiĝi — momenton! Eble tio estas la solvo...... hm, jes —
virinoj ja interesiĝas scii pri la estonteco pere de astrologio,
aŭ pere de manaŭgurado aŭ aŭgurado per tetasoj aŭ ludkartoj
aŭ mi-ne-scias-kio......! Nu,” mi daŭrigis, ekscitite, „se
ni povus enkonduki ion tian en nian aferon, se vi povus pozi kiel
aŭguristino......”

Liza rigardis min okulstreĉe. „Ĉu vi intencas, ke mi divenu la
estontecon de personoj per la linioj sur iliaj manplatoj?”

„Jes, certe...... Ne, la ideo ne taŭgas. Ĝi estas tro malklere
vulgara kaj malaltigos la seriozecon de nia kuirilo...... Mi......
jes!...... jen la ideo: ke vi divenu iliajn pensojn — jes,
telepatio. Jen la ideo, telepatio! Kaj vi povos aldoni resumon de
ilia pasinteco kaj estonteco.”

„Ĉu vi volas serioze diri, ke mi agu kiel _Madame_ Zingra? Sed tio
estas absurda. Vi scias, ke mi tute ne posedas tiun kapablon. Mi ne
povas telepatie ricevi iun ajn penson. Vi blagas, ĉu ne?”

„Mi ne blagas, mi estas tute serioza. Mi scias, ke Zingra kaj aliaj
posedas ian naturan doton, kapablon kiun ni eĉ ne komprenas, sed
devas esti maniero artifiki tian prezentaĵon. Necesas nur, ke mi
eksciu kion la homoj volas scii kaj ke mi komuniku ĝin al vi per ia
kodo.”

„Kodo?” diris Liza nekomprene.

„Jes, mi klarigos. Mi devas trovi vortojn, kiujn mi povas meti
nature en frazojn. Ni antaŭaranĝos, ke tiuj vortoj havu specialan
signifon. Vi priatentos nur tiujn vortojn kaj per tiuj vi komprenos.
Ekzemple se ni aranĝos, ke la vorto _Ĉu_ signifas _januaro_, tiam
necesos nur, ke mi diru al vi ion enhavantan la vorton _Ĉu_, kaj vi
scios, ke la respondo estas _januaro_.”

„Ho, sed necesus tiom da vortoj por signi ĉion! Ne, ne estas
eble,” diris Liza.

„Ne necese, ĉar se mi demandus al vi pri nombro, _ĉu_ povus
signifi la nombron _unu_. Se mi pritraktus monon, la sama _ĉu_
povus signifi unu antaŭaranĝitan moneron — aŭ unu ludkarton ktp.
Mi scias ke tio ne sufiĉas, sed mi povos evoluigi la sistemon,
ĝis ni povos priskribi kion ajn. Mi certas, ke mi povos elpensi
taŭgan kodon — jes, tion mi ja povos fari. Ankoraŭ mi ne scias
ĝuste kiamaniere — sed mi kreos, mi tuj kreos kodon!” mi aldonis,
entuziasmiĝante. „Donu al mi paperon, kaj mi eltrovos, jes, mi
ellaboros kodon!”

  * * * *

Dum plena semajno mi klopodis fari kaj perfektigi kodojn. Mi
verkis unu, Liza lernis ĝin, kaj ni ekzercis. Sed en la praktiko
ĉiam montriĝis malbonaĵoj, do mi verkis alian. Liza preskaŭ
freneziĝis, ĉar la daŭra lerno kaj mallerno de unu kodo post alia
estis granda mensa streĉo. Sed mi ne laciĝis. Kiam unu kodo montris
ian netaŭgecon, mi modifis aŭ novverkis ĝin. Finfine mi ellaboris
kodon, kiu ŝajnis praktika.

  * * * *

Ĉio estis preparita. Halo estis luita, afiŝoj, biletoj kaj
cirkuleroj presitaj kaj gazetreklamoj aperigitaj. Per simpla anagramo
de la nomo Liza mi nomigis ŝin Zila, kiu estas neordinara nomo
enhavanta ecojn de fremdeco kaj mistero. La reklamoj priskribis ŝin
„telepatia fenomeno, kiu povas diveni la pensojn” ktp. Kiom eble
ni reklamis la Zila-prezenton kaj la kuirilan prezenton aparte,
tiel ke ĉiu pensu, ke estas pli ol du personoj, kiuj rolas en la
halo. Ekzemple unu murafiŝo fanfarone reklamis, ke C. Rossetti
(ĉefkuiristo) kaj f-ino Adamson (fama eksponistino el Olympia,
Londono) eksponas la senakvan kuirilon, kaj la alia afiŝo reklamis,
ke _Madame_ Zila, la telepatia mirindulino, estas venigita je granda
kosto ktp. La luita halo estis en urbeto ekster Glasgovo.

Venis la tempo por la unua prezento de Zila. Liza estis nervoza. La
halo estis iom pli ol duonplena de homoj.

„Ne ekscitiĝu,” mi diris al ŝi. „Fidu al mi. Se ne iros ĉio
laŭ la plano, mi scios manovri, kaj cetere, se la prezento estos eĉ
malbona, ne gravas. Ni devas komenci; poste ni plispertiĝos. Ĉu vi
volas, ke mi eksponu, por ke vi povu dume trankviliĝi?”

„Ne,” ŝi diris. „Ju pli mi pensos pri la afero, des pli mi
nervoziĝos. Pli bone, se mi mergos min en la eksponlaboro.”

„Bone,” mi diris. „Mi rekontrolos la ludkartojn kaj la
notlibron.”

La eksponado finiĝis kaj la mendoj bone envenis. Rapide ni kuris al
la malantaŭa ĉambreto kaj deprenis niajn kuiristajn uniformojn. Mi
tuj estis prete vestita en frako.

„Nu, estu preta enveni tuj post mia enkonduka parolado,” mi
admonis Liza kaj, kontrolinte denove, ke mia blanka kravato sidas
dece, mi rapidis sur la scenejon. Mi lokis lignan brakseĝon sur la
mezon de la scenejo, malŝparis du-tri minutojn per ŝajna okupiĝo
por doni tempon al Liza, poste mi rektiĝis antaŭ la ĉeestantaro
kaj komencis:

„Gesinjoroj,” — viroj en la halo estis nur du — „mi fieras
anonci al vi la mirindan Madame Zila, kiu posedas tiun raran dotan
kapablon, kiu ebligas al ŝi diveni viajn pensojn kaj vidi la
estontecon. Laŭ mia scio ŝi estas la sola virino, kiu kapablas
doni prezenton tiaspecan. Dum ŝia fama kariero ŝi helpis al miloj
per sia konsilo. Ni povas konsideri nin efektive bonŝancaj, ke la
potenca firmo, kiun mi reprezentas, venigis Zila per granda kosto ke
ŝi prezentu sin al vi senpage. Kelkaj el vi eble demandas al si:
kia rilato troviĝas inter la kuirarto kaj la prezento de Zila? En
unu vorto — _nenia_. Mia firmo venigis Zila sole por reklami, tio
estas, por fokusi atenton sur nian senakvan kuirilon. Nun, kun granda
plezuro, mi prezentas al vi Madame Zila.”

(La leganto komprenos, ke en la prezentaĵo, kiu sekvas, mi uzas
tro simplan, elementan kodon, por ke mi povu klare demonstri nian
procedon. Tiun simplan kodon la leganto, se li deziras, povos
ekstrakti el la dialogo — la kodvortoj staras kursive. — La
priskribo pri la efiko sur la ĉeestantojn estas aŭtenta.)

Liza envenis vestita en nigra vespertualeto arĝente ornamentita
kaj riverencis. Obtuza murmureto trairis la halon kiam la anaro
rekonis, ke ŝi estas f-ino Adamson, kiu ĵus eksponis. Mi kondukis
ŝin ceremonie al la brakseĝo kaj per nigra bandaĝo mi vindis
ŝiajn okulojn, evitante kovri la orelojn. Mi reiris al la mezo de la
scenejo, prenis el la poŝo kompleton de ludkartoj, kaj anoncis:

„Unue por montri al vi la ĝeneralan kapablon de _Madame_ Zila,
mi venos inter vin. Mi deziras, ke personoj elektu kartojn el ĉi
tiu kartaro kaj ke la elektantoj estu tre zorgaj, ke mi ne ekvidu la
prenitajn kartojn.”

Mi iris al unu sinjorino, kaj ŝi prenis karton el la fasko. Mi
turnis min al Liza kaj diris: „Madame Zila, diru _rapide do_ la
nomon de la karto.”

„La kvin de piko,” respondis Liza.

„Dankon,” mi respondis kaj, irante al alia elektanto, mi diris:
„_Bonvolu nun_ diri la duan karton.”

„La sep de karoo.”

„Koncentriĝu,” mi rapide diris.

Liza metis la manon al sia frunto kaj diris: „Ne, nun mi vidas ĝin
pli klare. Ĝi estas la sep de kero.”

„Dankon.”

Mi nun prenis el la poŝo ordinaran notlibron kaj anoncis: „Mi
nun dezirus, ke kelkaj sinjorinoj skribu en ĉi tiu notlibro iujn
ajn nombrojn, kaj Madame Zila, kiu sidas tute blindumita, sumigos
ilin.” Mi iris al unu sinjorino kaj flustris al ŝi: „Skribu
kvar ciferojn sur ĉi tiu paĝo.” Ŝi faris tion, kaj mi same
petis al tri aliaj apudaj sinjorinoj. Mi reprenis la notlibron,
kaj je tiu ekzakta momento Liza diris: „La sumo de tiuj nombroj
estas 22.719.” Mi tiam iris al alia virino, kiu sidis ĉe la alia
flanko de la halo kaj petis ŝin adicii, kaj kiam ŝi tion faris,
la rezultato estis tiu, kiun Liza diris. („Dank’ al Dio, ke neniu
vidis min turni la paĝojn!” mi diris al mi.)

Mi poste iris al alia virino kaj flustris: „Kiu estas via
naskiĝtago?” Kaj post la respondo mi turnis min al Liza kaj diris:
„Ĉu vi _scias tuj_ la naskiĝtagon de la sinjorino?”

„La sesa de aŭgusto. — Vi naskiĝis sub la signo de _Leo_
(leono). Vi havis zorgojn dum via vivo, sed per via natura kuraĝo
vi ne permesis ke tiuj zorgoj malesperigu vin. Vi estas bona,
sindonema amikino por viaj amikoj, sed vi ne...... ne...... eh......
ne...... ŝatas viajn malamikojn.” Mia stomako kirliĝis ĉe
aŭdo de tiu lama banalaĵo kaj mi rapide ĵetis flankan rigardon
al la aŭdantaro, sed ĉiu rigardo montris nur streĉan intereson
al Liza. „Dank’ al Dio pro la malavara dissemo de stultuloj en
ĉi tiu mondo,” mi spiris. Post mallonga hezito Liza daŭrigis:
„Estas iu, kiu kaŝe agas kontraŭ vi. Mi ne volas diri ŝian nomon
publike, sed vi facile povos diveni kiun mi aludas. Estu singarda.
Via estonteco estas ĝenerale rozkolora, kaj mi vidas konsiderindan
monsumon, kiu venos al vi. Entreprenu ion malfacilan je ĵaŭdo, ĉar
tiu tago estas por vi feliĉoporta.”

„Dankon,” mi diris. Post demando al alia sinjorino mi rapide
diris al Liza: „_Mi_ volas, ke vi _donu_ al _mi klare_ la
naskiĝdaton de la sinjorino.” Ĉe tiu kompleksa komuniko, Liza
ekeraris: „Via naskiĝtago estas la naŭa de novembro, kaj......”
„Ne!” kriis la koncerna virino, antaŭ ol mi povis ion diri al
Liza, „mia datreveno estas la deknaŭa de oktobro!”

Liza metis la manon al sia frunto, sed antaŭ ol ŝi povis paroli,
sinjorino, kiu sidis du vicojn malantaŭ la plendantino, diris:
„Sed mia naskiĝtago estas la naŭa de novembro.” Tuj mi kaptis
la okazon. Mi levis la manon kaj kriis: „Ĉiu haltigu la pensadon,
tio ne donas ŝancon al Madame Zila, ĉar ŝi ricevas ĉies impresojn
— jen ŝi ricevis la penson de alia sinjorino!”

„Mi ja pensis pri mia datreveno,” jesis la dua sinjorino.

Ni servis du-tri aliajn virinojn per diro de iliaj naskiĝdatoj
kaj la sekva konsilo, kaj antaŭ ol mi povis iri al plua, unu el
la viroj, kiuj staris apogite ĉe la malantaŭa muro, mansignis al
mi. Iom suspekteme, mi iris al li. Li diris al mi: „Mia datreveno
estas la 24-a de marto.” Mi diris al Liza: „Ĉu vi _povas do_
diri _nun_ la naskiĝtagon de ĉi tiu sinjoro?” Sed kiam Liza
respondis per: „Ĝi estas la dudek-kvara de marto,” la viro
kontraŭstaris per: „Madame Zila eraris. Mi diris tiun daton al
la sinjoro ĉi tie, sciante, ke Zila diros same, sed mia vera dato
estas la dudek-kvina de junio!” — kaj li mienis mokan, sciplenan
rideton. Mi turnis min al li kaj diris: „Sinjoro, vi ofendas Madame
Zila, kiu komplezis veni de la ĉefaj urboj por konsili al vi.
Tute nature, se vi diris ‚la dudek-kvaran de marto’, vi ankaŭ
_pensis_ la dudek-kvaran de marto, kaj Madame Zila divenis vian
penson.”

„Kiel honte!” diris kelkaj sinjorinoj, kaj sekvis indigna
murmureto tra la halo.

Venis la fino. La lasta persono foriris el la halo. Mi metis la
manon kamaradece sur la ŝultron de Liza kaj diris: „Donu al mi
vian manon, kolegino, ni venkis la unuan baron.”

„La naŭa de januaro,” ŝi respondis kaj ni ambaŭ ridis.

„Do la homoj ne ŝatas siajn malamikojn!” mi ŝerce mokis.

„Mi scias,” Liza respondis. „Mi estis ekscitita. Mi vidis
la venontan banalaĵon, sed mi ne povis deturni min de ĝi — sed
cetere, ankaŭ vi ne estis perfekta. Imagu: vi diris al la anaro, ke
ili haltigu la pensojn!”

„Jes,” mi konsentis. „Eĉ diktatoro ne povus tion devigi. Tamen
mi ne pensas, ke mi postulis malfacilan taskon al nia klerularo!”

„Mi estas kontenta, ke la unua provo ne tute fiaskis. Mi ŝvitis,
dum mi sidis en tiu seĝo. Ĉu vi pensas, ke ni faris bonan impreson
per tiu kripla prezento?”

„Mi certas, ke jes. Mi atentis ilin, kaj mi ne rimarkis skeptikajn
mienojn, tute male, kaj mi ankaŭ aŭdis disajn frazojn diritajn
inter ili, dum ili forlasis la halon, kaj oni laŭdis.”

„Mi estas tre kontenta,” spiris Liza.

„Kaj mi _ne_ estas kontenta,” mi diris. „La kodo ne estas
taŭga. Oni eble ne divenas la kodon; sed oni povas facile suspekti,
ke mi iel vorte kodas al vi. Ne, mi devas trovi ion pli lertan. Ni
uzu la nunan kodon provizore, _sed mi devas fari alian_.”

„Kioooooooo?!”




40. KAJ RAPIDE KRESKAS LA AFERO.


Pasis jaroj. Nun estas tri _Zila_’oj kaj tri _Rossetti_’oj. Ĉiu el
la tri paroj staras sur scenejo en malsamaj partoj de la lando je
la sama horo, kaj ĉiu _Rossetti_ anoncas: „.......Laŭ mia scio
ŝi estas la sola virino, kiu kapablas doni prezenton tiaspecan.”
Sed la fenomeno ne estas tiom stranga, kiom ĝi ŝajnas. Ni evoluis
kaj pli entreprenis kaj nun havas tri samajn kuirajn eksponadojn kaj
tri Zila-prezentojn; tio estas, tri trupoj kun po kvar laborantoj.
Ni re-nomis ĉiun ĉefan paron de la du aliaj trupoj per niaj
nomoj, ĉar tiel ni ŝparis monon per grandkvanta presigo de unueca
reklammaterialo. La afiŝoj estis prete presitaj, kaj helpanto en sia
hejmo surpenikis la nomojn de la urbo, halo kaj la datojn en tiucela
spaco ĉe la supro de la afiŝoj. Tiuj pretigitaj afiŝoj estis
sendataj ĉiusemajne al la tri urboj, kie okazos la prezentoj.

Post la unua prezento de Zila, mi plibonigis la kodon, por ke ĝi
servu pli larĝe per minimumo da parolado, kaj kelkajn semajnojn
poste ni forlasis tiun kodon tute kaj enkondukis sistemon, laŭ kiu
mi tute ne bezonis paroli. Post mia sursceneja anonco mi silentis,
krom anonci de tempo al tempo la sekvontaĵon. Zila restis ĉiam
blindumita per bandaĝo. Nia matura sistemo, efektive, enhavis tri
silentajn kodojn, kiujn ni uzis sinsekve, flue kaj nerimarkeble
ŝanĝante de unu al la alia. La avantaĝo de la ŝanĝa sistemo
estas, ke ĝi konfuzas iun lertulon, kiu ekperceptus unu el la uzataj
kodoj. Ni nun kapablis respondi ankaŭ al skribitaj demandoj, kaj
tiu parto de la prezento iĝis la plej alloga. Virinoj svarmis en
la halon, por ke Zila respondu al iliaj demandoj kaj konsilu al ili
pri problemoj. Ni ankaŭ vendis talismanojn kun horoskopoj en bele
koloritaj kovertoj — po unu ŝilingo, kvankam la pogranda prezo
estis malpli ol dekono de tiu sumo. Ni nun ankaŭ enspezis pli per la
postulo de enirpago.

Mia parolo pri silenta komunikado eble vekos ĉe la leganto
nekredemon aŭ almenaŭ miron kaj scivolon. Kaj nun mi devas efektive
malkontentigi vin, ĉar mi ne intencas klarigi la novan teknikon,
kiun ni iom post iom ellaboris. La nekredemulo povos daŭre ne kredi,
la scivolulo scivolos vane. Pardonu, sed tio estas mia sekreto, kiun
mi ne malkaŝos. Sialoke mi priskribos detale _kaj tute senblage_
nian novan prezentaĵon, kiel ĝin vidis la publiko, kaj poste......
oni konjektu laŭplaĉe aŭ sidu en senkomprena mistifiko.

Al la kuirila ekspono ni aldonis kvar eksponetojn de malgrandaj
kuirejaj artikloj. La hala enirpago sufiĉis por pagi niajn
elspezojn, do la malneta profito ĉe la kuiriloj fariĝis neta
profito. Ne plu ni transportis niajn varojn kaj rekvizitojn
al stacidomo per buso aŭ pruntita man-ĉareto. Ni havis tri
aŭtomobilojn, unu por ĉiu trupo. La disdonon de cirkuleroj kaj
afiŝoj ni ĉiam faris persone, por ke ili estu trafe lokitaj. Al la
reklamado ni donis grandan atenton. En ĉia vetero, eĉ pluva aŭ
neĝa, ni eliris kaj konscience metis cirkuleron en ĉiun pordon kaj
metis ĉiun afiŝon kie eble kaj kie permesite...... aŭ nepermesite.

  * * * *

Mi ĉiam rememoras tiujn tagojn kun aparta plezuro. Ni nomas ilin
„la tagoj de la tri trupoj”. Liza, mi kaj la dungitoj laboris
fortege, sed la laboro estis ludo. Vere, streĉa ludo, sed tamen
ludo. Ni estis familio en la plej bona apliko de la vorto. La laboro
farenda estis ĉiam volonte farata. Ne gravis, se mi, la estro, devis
lavi la plankon, aŭ se fariĝis necese, ke ni ĉiuj laboru dum la
tuta nokto pakante kaj transportante la varojn. Kune ni laboregis,
kune ni klopodis, kune ni ŝercis, kune ni ruzis. Mi ne povas memori
eĉ unu fojon, kiam okazis malakordiĝo. Por la dungitoj ni estis
„Liza” aŭ „Vik”, kaj por ni ili estis Joĉjo aŭ Manjo. Se
nomo de nova laboranto ne venis agrable aŭ flue al la lango, ni
arbitre ŝanĝis ĝin; se venis labori ĉe ni edzino, ni tuj titolis
ŝin fraŭlino. Ni kunloĝis, kunmanĝis, kunŝercis, kunludis, sed
antaŭ la publiko estis tute alie. Ĉiu respektplene titolis la alian
per „sinjoro” aŭ „fraŭlino”. Sur la stratoj ni afable sed
digne mienis al ĉiuj. Anstataŭ aĉeti dudek cigaredojn en unu
butiko, ni aĉetis po dek en du butikoj, por konatiĝi kun kiel
eble plej multe da butikistoj kaj tiamaniere reklami pli vaste nian
aferon.

Por reklama celo ni uzis ĉiujn artifikojn. Kelkajn el tiuj artifikoj
oni povus nomi decaj nur en la kadro de komercaj moroj. Inter ni
estis akra, senpremia konkursado. Ĉiu strebis trovi novajn, trafajn
manierojn reklami. Unu trupo per subaĉeto manovris, ke la urbeta
anoncisto kriu pri nia prezentaĵo tra ĉiu strato, kaj plie atingis,
ke li anoncu la oficialajn sciigojn preskaŭ flustre, sed plenvoĉe
kriu nian. La alia trupo superis tion. Ili sin maskis kaj iris tra
la stratoj portante afiŝtabulojn fronte kaj dorse, kaj svingante
sonorilojn por altiri atenton. La tria trupo nepre devis superi la
aliajn, do ĝi luis azenon kaj ĉaron. Ili fiksis tabulojn al ĉiuj
flankoj de la ĉaro kaj metis reklamojn sur ilin. Sur la antaŭan
tabulon ili metis grandlitere la jenajn vortojn:

  Nun iu ajn povas kuiri perfekte

— kaj por emfazi, ke _iu ajn_ ja povas perfekte kuiri, ili vestis
la azenon per kuirista uniformo kun la alta ĉapo! Aliaj rimedoj
estis manovri permeson iri sur kinoscenejon kuiriste vestita kaj
anonci nian prezenton (kiu malplenigos la kinon la postan semajnon);
manovri ke gazetreklamoj estu presitaj kap-al-tere, manovri ke
leterportistoj liveru niajn cirkulerojn al foraj kamparaj domoj —
kaj en unu urbo ni eĉ aranĝis kun la poŝtoficejo, ke oni sonorigu
sinsekve ĉiun telefonon en la urbo, por ke ni povu persone inviti la
telefonatojn al nia halo.

Foje okazis, ke ni prezentis en unu urbo kaj intencis iri al alia
proksima urbo la postan semajnon. Ni nomu la unuan urbon A kaj la
duan urbon B. Nu, la distrikta semajna gazeto liveriĝis en ambaŭ
urboj vendrede. Vendredo estis la lasta vespero de nia prezentaĵo en
la urbo A. Nia kutima komerca taktiko estis kredigi al la publiko, ke
oni ne povas aĉeti niajn kuirilojn post nia foriro, kaj tiu taktiko
ĉiam envenigis mendojn grandnombre dum la lasta vespero. Sed ni
devis reklami nian venon al urbo B en la distrikta gazeto, kaj se la
loĝantaro de A scios per la reklamo, ke ili havos alian eblon aĉeti
en B dum la sekvanta semajno, ili ne aĉetos panike dum la lasta
vespero en A. Estis do necese, ke la urbo B sciu per gazetreklamo
ke ni venos, kaj estis same necese, ke la urbo A ne sciu kien ni
iros! Ni do iris al la gazetoficejo, kaj per insistego, per promesoj
de grandaj estontaj reklamoj kaj per ĉiaj argumentoj ni sukcese
atingis, ke tiun semajnon la gazeto liveriĝu en A unu tagon malfrue!
Ĉion ajn ni provis kaj, kvankam ne ĉiam, tamen ofte ni sukcesis.

Mi memoras, ke foje mi direktis la aŭton kaj kunhavis unu el miaj
helpantoj, George. Ni traveturis la urbon, serĉante lokojn por
afiŝi. Ni vidis dufenestran butikon. La rulkurtenoj pendis, la pordo
estis fermita, kaj ni certis, ke la butiko estas provizore fermita
aŭ tute vaka.

„Gluu afiŝon sur tiun fenestron,” mi diris al George. Ĵus
George komencis, jen elvenis la butikisto kaj komencis insulti nin.
„For de ĉi tie!” li kriis. „Kia aŭdaco! Tuj haltu! Ne metu
tiun gluaĵon sur mian fenestron!”

„Vi pravas, sinjoro,” mi diris al la butikisto kaj, turnante
min al George, mi diris: „Kion vi faras? Ne metu gluon sur la
fenestron, metu ĝin sur la dorson de la afiŝo!” La butikisto
pli laŭte protestis: „Ne, ne, ne, tiu afiŝo malbeligas mian
fenestron!”

„Tute prava vi estas,” mi respondis al la butikisto, kaj al
George mi kriis: „Stultulo, ni ne povas lasi tiun kuirilan afiŝon
tiele sur la fenestro de la sinjoro, ĝi aspektas malbele. Metu
Zila-afiŝon sur la alian fenestron!”

„Jen,” mi diris al la butikisto, „tio nun estas bela. La du
afiŝoj pariĝas belege kaj simetrie kaj logos atenton al via butiko.
Dankon, kaj estu certa, ke ni aĉetos ĉe vi niajn spicaĵojn —
kaj plie, jen kelkaj senpagaj enirbiletoj por vi kaj viaj favorataj
klientoj.” Kaj, ridetante al li afable, ni foriris, antaŭ ol li
povis konkludi, ĉu ni komplezis lin aŭ male. Mi ne scias, ĉu li
deprenis la algluitajn afiŝojn aŭ ne, sed almenaŭ ni restis ĉe
nia devizo provi ĉion.

En unu urbo ni luis halon; sed oni ne permesis al ni uzi la halon
dum la merkreda posttagmezo, ĉar okazos belec-konkurso de urbaj
infanetoj. Do marde vespere ni devis forigi niajn aĵojn for de la
scenejo. Merkrede posttagmeze Zila kaj mi atendis en la hotelo ĝis
la tempo, kiam ni povos iri al la halo por rearanĝi la scenejon por
nia prezentado. Estis antaŭ la kvara, kiam mi diris al ŝi:

„Estas konsilinde, ke ni nun iru al la halo por tuj komenci la
ordigadon post la beb-konkurso.”

Ni iris al la halo kaj tuj konstatis, ke daŭros ankoraŭ sufiĉe
longe ĝis la fino de la infan-juĝado. Mi ekhavis ideon. Mi donis al
Zila sigelitan koverton kaj diris al ŝi: „Donu ĉi tiun koverton
al la hal-zorgantino kaj petu ŝin afable teni ĝin por vi, kaj poste
demandu ŝin, kioma horo estas.”

Zila faris tion. Proksimume unu horon poste la juĝantoj venis al
decido pri la plej bela infaneto kaj anoncis ĝian nomon. Mi tuj
petis kaj ricevis permeson fari anoncon de la scenejo. Mi saltis sur
la scenejon kaj anoncis la kuirilan eksponadon kaj la Zila-prezenton.
Post tio mi vokis la halestrinon.

„Nu,” mi diris al ŝi, „vi havas koverton, ĉu ne?”

„Jes, sinjoro.”

„Ĉu ĝi estas sigelita?”

„Jes.”

„Kiu donis ĝin al vi?”

„Madame Zila.”

„Post kiam vi ricevis ĝin de Madame Zila, ĉu ĝi estis for de via
posedo eĉ dum minuto?”

„Ne, mi havis ĝin dum la tuta tempo.”

„Ĉu vi eble scias, je kioma horo vi ricevis ĝin?”

„Jes, estis dek minutoj antaŭ la kvara.”

„Dankon, sinjorino.” Mi turnis min al la ĉeestantaro kaj diris:
„Nun estas la kvina horo. Ĝis la nuna momento neniu, eĉ ne la
juĝantoj mem, sciis kiu infaneto venkos la konkurson. Mi nun petas,
ke la halestrino kompleze disŝiru la koverton kaj laŭtlegu kio
estas skribita sur la papero en la koverto, kiun Madame Zila donis al
ŝi antaŭ unu horo!”

La halestrino laŭtlegis...... la nomon de la ĵus venkinta infano.

La klarigo estas tute simpla. Kiam venis al mi la ideo, mi
ĉirkaŭrigardis la halon por vidi, ĉu mi povos diveni la venkonton.
Mi vidis tre grandan, grasan infaneton. Mi sciis, ke kutime ĉe tiuj
konkursoj oni juĝas infanetojn kiel oni juĝas bovojn — laŭ la
pezo kaj karnodiko pli ol laŭ la belo kaj saneco. Mi decidis elekti
tiun pufan specimenon kaj iris al ĝi. Mi parolis per karesaj vortoj
al ĝi kaj laŭdis ĝin al la fiera patrino. Mi petole demandis al
la infaneto ĝian nomon, kaj la patrino kontente tradukis ĝian
gluglon. Mi skribis la nomon sur paperon kaj metis ĝin en koverton.
La ceteron vi scias. Se okaze mi estus maltrafinta, mi nur petus al
Zila ke ŝi repostulu, sen klarigo, la koverton de la halestrino...
Jen ĉio.




41. ALIAJN GVIDAS KAJ MEM NE VIDAS.


Kiel mi diris, ni evoluis, kaj nia firmo, kiu komence ne havis eĉ
kontoron, nun havis oficejon kaj podetalan butikon. Ĉe nia centrejo
ni starigis du komercajn asociojn: unu podetalan kaj unu pograndan.
Interkonsente ni nun enigis s-ron Birrell (de kiu ni komence aĉetis
la kuirilojn) kiel asocianon. Li, Zila kaj mi nun posedis po triono
de la akcioj, kaj ni aĉetis la kuirilojn jam senpere de Ameriko.
S-ro Birrell prizorgis la kontoron kaj la butikon.

Ankaŭ nia Zila-prezento evoluis. Niaj unuaj provoj kaj la kodoj de
la unua tempo ŝajnis en retrospekto tute infanaj. La unua parto de
la Zila-prezento estis forme sama kiel komence, kvankam ĝi estis jam
silenta; sed ni spertiĝis tiel, ke Zila rapide nomis la kartojn en
seninterrompa vico. Verdire ŝi iĝis tro sperta, kaj tio donis al
la prezento iom da mekanika nenatureco; do ni enmetis unu-du erarojn
intence. Mi donos ekzemplon.

Ĉe unu elektita karto Zila eldiras la ĝustan nomon, sed mi,
starante rekte antaŭ la elektinto, diras: „Ne!” Zila ripetas la
nomon, sed mi ripetas emfazan: „Ne, vi eraras.” Dume la elektinto
penas altiri mian atenton por sciigi min, ke Zila ja pravas, sed
mi rigardis en la aeron kaj persistas per mia „ne”. Kiam fine
eltroviĝas, ke Zila pravas kaj mi eraras, mi mienas tre honte,
konfuzite kaj stulte, kaj eĉ sukcesas ruĝiĝi. Tiu incidento estas
laŭda al Zila kaj nuligas suspekton, ke mi komunikas al ŝi.

Post tio sekvas la datrevena parto. Ĉe ĉi tiu parto mi jam havas en
la menso diversajn datrevenojn, kiujn mi flanke eldemandis kiam mi
pritraktis la ludkartojn; do la plejmulto pensas, ke Zila divenas la
datrevenojn, sen ke mi demandis al la koncernatoj.

La sekvanta parto prezentiĝas jene: Mi havas multajn malgrandajn
notlibrojn kaj krajonojn, kiujn mi disdonas libere al la
ĉeestantaro. Sur iu ajn paĝo oni skribas sian demandon, elŝiras la
paĝon kaj faldas ĝin. Kiam tio estas farita, mi iras inter ili kaj
kolektas la paĝojn kun la demandoj en kartona skatolo. Mi iras sur
la scenejon, evitante esti for de la vido de la ĉeestantaro dum eĉ
momento. Mi ŝutas la paperslipojn sur la kuirilan bazon, kiu sidas
ruĝarda sur la gasflamo, kaj forbruligas ilin. Tuj kiam la slipoj
ekbrulas, Zila komencas ripeti ĉiujn demandojn laŭvorte, inkluzive
de la subskribita nomo, kaj respondas ilin. Post la fino de la
respondado mi publike petas, ke ĉiuj, kiuj ricevis respondon je sia
demando, atestu per manlevo. Amaso da manoj leviĝas.

Kiam ni estas for de la halo, ni ĉiam aŭskultas per gap-oreloj,
ĉu oni kritikas aŭ havas ian ideon pri artifiko, kaj fojfoje
aŭdas onidiron pri ia solvo. Ekzemple, kelkfoje estis dirite, ke
mi komunikas al Zila la demandojn en la falditaj slipoj (kvankam mi
ne havas la eblon rigardi ilin). Do post la bruligo de la slipoj
mi iom ŝanĝis mian procedon. Mi tuj forlasis la halon kaj atende
fumis cigaredon ĉe la enirejo, sed la prezento kuris same. Alifoje
la onidiro estis, ke la kartona skatolo havas duoblan fundon, do por
likvidi tiun supozon mi bruligis la skatolon kune kun la paperoj,
kaj ankaŭ iris for el la halo — kaj la prezento same daŭris!

Post tio mi malvindas la okulojn de Zila kaj ŝajnigas veki ŝin
el tranco per naturaj skuetoj. Se la aŭdantaro estas tre sorbema,
mi spertas malfacilon veki ŝin, kaj sen ion diri mi kvazaŭ kaŝe
ekscitiĝas kaj zorgoplene donas akvon al ŝi. La rigardantaro tre
ekscitiĝas dum tia ŝajnigo pensante, ke io grava okazis al Zila
pro ŝia granda mensa streĉo. Baldaŭ ŝi leviĝas kaj venas iom
ŝanceliĝe al la flanko de la scenejo, kaj la aliaj du helpantoj,
vestitaj en smokingo, venas en la halon. Ni tri iras inter la publiko
kaj rapide demandas al homoj la naskiĝdatojn, kaj Zila eldiras ilin
rapide. Al ĉiu demandanto ni donas la koncernan horoskopon kontraŭ
unu ŝilingo. Tiu lasta parto vendigas grandan kvanton da horoskopoj,
ĉar ĉiuj volas, ke Zila divenu iliajn naskiĝdatojn.

Por krei pli da intereso, ni iniciatis disdonon de donacoj je la
fino de la prezentaĵo. Pogrande ni aĉetis kompletojn da bonkvalita
manĝilaro en skatoloj, kaj ni disdonis ilin al lote elektitaj
ĉeestantoj. La manĝilaro estis bona, sed niaj reklamaj flugfolioj
priskribis la donacojn per la plej pompe laŭdaj vortoj. Foje ni
ekbezonis urĝe plian stokon da manĝilaro. Mankis al mi tempo
por skribi mendleteron al la firmo, de kiu ni aĉetis, do mi uzis
flugfolion kaj surskribis la deziratan kvanton apud la flugfolia
priskribo de ĉiu speco. Venis respondletero de la firmo, klariganta
ke ĝi ne havas tiom altgradan kvaliton, sed ke oni povas sendi la
kutimajn! La firmo ne povis rekoni siajn proprajn varojn per nia
priskribo sur la flugfolio.

Ĉe paga eniro en la halon, ĉiu persono ricevis la kutiman numeritan
bileton, de kiu ni deŝiris kaj retenis la faksimilan duonon. Tiujn
duonojn ni ĉifis en buletojn kaj metis en skatolon, kaj kiam ni
estis pretaj donaci, iu el la publiko elektis lote kelkajn buligitajn
biletojn, kaj la posedantoj de la respektivaj duonoj ricevis la
premiojn. La disdono de la donacoj estis tute senpartia, kaj se
hazarde gajnas iu, kiu rilatas al la haloficistoj, ni tuj donas pluan
similan donacon lote al aliulo, por ke neniu pensu, ke konato trompe
ricevis donacon.

Iun tagon George venis al ni. Ni vidis, ke li estas ekscitita.

„Kio estas, George?” mi demandis.

„Ni ĉiuj estos enkarcerigataj,” li diris.

„Pro kio?” mi ridetis.

„Pro tio, ke ni agas kontraŭleĝe kaj la polico envenos
ĉi-vespere por aresti nin. Iu diris tion al mi konfidence, kaj li
estas serioza persono: li ne blagas. Estas jene: la donacoj, kiujn ni
disdonas, rompas la kontraŭloterian leĝon.” (En Britujo privataj
loterioj estas leĝe malpermesitaj.)

„Sed tio estas ridinda,” mi diris. „Oni ja ne pagas. Efektive,
oni pagas ĉe eniro, sed tio estas por la Zila-aĵo. Oni ja pagis
same, antaŭ ol ni iniciatis la donacojn. Oni ne povas nin aresti kaj
enkarcerigi pro tio, kvankam oni eble povus haltigi la disdonon kaj
procesi kontraŭ ni.”

Sed George respondis: „Mi klarigis al mia informanto, ke la disdono
ne estas loterio; sed li diris, ke laŭ la leĝo tio ja estas
loterio, ke ni estas kulpaj — kaj punkto!”

„Strange, ke oni pensis pri tio nur ĉi tie en Taytown,” mi
diris. „La polico en aliaj urboj ne malpermesis, kaj en unu urbo
nia halo kaj la policejo estis en la sama konstruaĵo!”

„Do kion fari?” diris Liza.

„Mi ne scias, sed se ni ĉesigus la donacadon, tio estus malbona
afero.”

„Estas absurde! La edzino de la policestro mem regule venas al niaj
prezentoj!” diris Liza.

„Ho, ĉu?” mi diris. „Bonege. Ŝi iel gajnos donacon kaj iĝos
partoprenanto en la delikto. Ni vidos, ĉu ŝia edzo elpaŝos,
kiam li scias tion! Ni trovos manieron igi ŝin gajni hodiaŭ
posttagmeze. — Nu, George, vi prenas la monon ĉe la pordo. Ĉu vi
konas sinjorinon Policestro?”

„Jes, mi konas ŝin.”

„Bone, tenu aparte la duonon de ŝia enirbileto.”

Tiun posttagmezon, je la tempo por prezenti la donacojn, mi venis
sur la scenejon kun la buligitaj biletoj en skatolo. Per la mano mi
forte kirlis la biletbulojn per vigla turnado tiel, ke neniu povos
dubi, ke ili estas bone miksitaj. Post tio mi alvokis knabineton kaj
etendis la skatolon al ŝi. Ŝi elektis paperbulon, malvolvis ĝin
kaj montris la numeron, kiun ŝi laŭtlegis. Mi tute ne tuŝis la
paperon. — La edzino de la policestro gajnis — kaj ŝia edzo ne
vizitis nin.

La manovro estis simpla. Kiam mi kirlis la paperetojn, tiu de la
policestredzino estis en mia mano. La forta kirlado ĵetis la
paperetojn al la flankoj de la skatolo per centrifuga forto. Tio
lasis malplenan lokon en la mezo de la skatolo. Antaŭ ol elpreni la
manon el la skatolo, mi faligis la papereton de la policestredzino en
la malplenan lokon. Nu, la knabineto nature metis la maneton en la
mezon de la malgranda skatolo, kaj mi movis la skatolon iomete tiel,
ke ŝiaj fingroj trafis la deziratan bileton.

Sed en la sekvanta urbo la policanoj envenis tuj kiam ni unue alvenis
al la halo, kaj ili avertis nin, ke la donacoj konsistigas loterion,
kaj sekve estas malpermesitaj. Eble la policestro de Taytown
komprenis, kion ni faris, kaj antaŭavertis la ĉi-tiean policon.

„Sed,” mi protestis, „la disdono ja ne estas loterio. Ni ne
gajnas, kaj la enirpago estas nur por nia prezentaĵo: tion mi facile
povas pruvi.”

„Ne gravas,” respondis la policisto. „Vi gajnas per reklamo kaj
la elekto de la gajnantoj estas tute ŝanca, do laŭ leĝo tio estas
loterio.” Ni diskutis la aferon post la foriro de la policanoj.

„Ŝajnas, ke ne estas elirvojo,” mi diris, „sed almenaŭ mi
havas ideon, kiu helpos.”

Ni disdonis la flugfoliojn kaj reklamis la donon de donacoj kiel
kutime.

Ĉe la unua prezento du policanoj estis en la halo. La publiko
atendis la disdonon, kiun ni vaste reklamis. Kiam venis la tempo
disdoni, mi iris sur la scenejon kaj faris la jenan paroladon:

„Gesinjoroj! Kiel vi scias per nia reklamado, ni disdonas valorajn
donacojn. Tiuj tre kostaj donacoj estas ja havindaj, kaj nia firmo
donas ilin senpage por reklami niajn varojn. Jam delonge ni disdonas
tiujn bonegajn donacojn ĉie tra Skotlando. Tamen en ĉi tiu urbo la
polico malpermesis, ke ni disdonu, ĉar laŭ ili la disdono estas
loterio. Tio estas sciigo kiu tre surprizas nin. Oni ja nenion pagas
por la donacoj, ili estas donataj tute sen pago kaj sen devigo. La
pago ĉe eniro koncernas nur la Zila-prezenton, kiu valoras multe
pli ol la postulatan sumon. Tiun enirpagon ni havis longe, antaŭ ol
ni komencis fari la donacadon. En ĉiu urbo ni same donacis, kaj la
polico ne malaprobis. En unu urbo la halo, kie ni prezentis, estis
en la sama halo kiel la policejo, kaj policanoj regule ĝuis nian
prezentaĵon kaj vidis la disdonon. En la lasta urbo la edzino de la
policestro estis la fiera ricevanto de unu el niaj donacoj. Sed mi ne
volas kontraŭstari aŭ kritiki la sintenon de via polico — tute ne
—, do mi kore bedaŭras, ke ni ne povas etendi al vi la avantaĝon,
kiun ĝuis aliaj urboj.”

Kolera murmuro kontraŭ la polico aŭdiĝis. Mi levis la manon por
peti silenton kaj daŭrigis:

„Tamen nia firmo ne deziras gajni per tiu polica dekreto. Tute ne.
Nu, en ĉi tiu urbo vi havas laŭdindajn bonfarajn societojn kaj
institutojn, kiuj helpas al invalidoj, maljunuloj, orfoj ktp. Ni mem
ne konas ilin precize. Ĉu do vi komplezus sciigi al tiuj bonfaraj
societoj viaj, ke ili skribu al ni, kaj ni sendos al ili la premiojn.
Ĉu vi bonvolus fari tion?”

La publiko aplaŭdis la paroladon, kiu finiĝis kun patosa tono.

La rezultanta reklamo estis kolosa. La tuta urbo parolis pri ni. La
loĝantoj ĝuis paroli kontraŭ la propra polico, kaj la okazintaĵo
estis temo sur ĉies lipoj. Bonfaraj societoj kaj kluboj pridiskutis
la aferon en multmembraj kunvenoj, kaj ties komitatoj skribis al
ni solenajn leterojn, rekomendante sian organizon kiel ricevonton
de donaco. Ni duobligis la nombron da donacoj kaj dissendis ilin.
Per la distrikta gazeto ni diskonigis tiun plian donon kun nomoj
de la organizoj, kiuj ricevis donacojn, kaj ankaŭ emfazis, ke ni
tiel disdonis por ne profiti de la polica malpermeso. Ni tamen
profitis multege. La sekvantaj tri urboj estis priservataj de la
sama distrikta gazeto. Ĉiuj sciis pri ni antaŭ nia alveno, kaj la
komerco zumis. Ni ne donis donacojn en tiuj tri urboj, do ni ankaŭ
ŝparis la duonon de la donacoj destinitaj por la kvar urboj.

Kaj ankoraŭfoje policanoj venis en nian medion. Estis en Sandhaven.
Sandhaven estas fiŝkaptista urbo. La afero komenciĝis per la
surslipaj demandoj ĉe la Zila-prezentado. Nu, ĉar la publiko ne
posedas imagpovon, multaj demandoj ripetiĝis tede ofte. Rutine oni
demandadis: „Ĉu mi riĉiĝos?”, „Al kiu mi edziĝos?” ktp.
— kaj tiu ripetado monotonigas tiun parton de la prezento. Por
variigi la demandojn, ni mem elpensis kaj enŝovis kelkajn demandojn
por distri, aŭ per humoro aŭ per sensacio. Ĉar en la fino la
demandintoj kune atestas la ricevon de respondoj, neniu povis scii,
ĉu ĉiu demando estas efektive demandita. Do unu vesperon antaŭ la
komenco de la Zila-numero, Liza demandis al mi:

„Kiujn demandojn mi enŝovu ĉi-vespere?”

„Ho...... mi ne scias: mi opinias kelkajn el la kutimaj, kiujn vi
ne uzis lastatempe.”

„Mi enmetos: _Ĉu mia edzo estas fidela?_ — _Jes, al pluraj!_ —
tio ĉiam naskas iom da rido. Kion plu?” demandis Liza.

„Ho, nu — enmetu ion pri ŝtelita mono, kaj diru la sumon......
eble ses pundoj, kaj aldonu, ke la ŝtelinto sentas sin sekura
kontraŭ malkovro, sed ke lia fiago portos al li severan punon post
nelonge.”

„Jes,” diris Liza per signifa tono. „Kaj ĉar ni ĵus parolis
pri fiagoj, ankaŭ mi volas ion diri. Ĝi koncernas iun, kiu staras
ne cent mejlojn for de mi ĝuste nun, mia kara Vikĉjo. Nur tenu
la okulojn for de tiu moralmanka belulino, kiu kutime sidas ĉe
la dekstra flanko de la antaŭa vico. Ne pensu ke mi ne vidis vin
parolanta al ŝi, kaj la reciprokajn ŝafokulajn interrigardojn. Jes,
mia Don Ĵuano, ne tiel penu kurbigi vian rigardon al la ‚Vo’ de
ŝia bluzo! Vi pensis, ke mi ne vidis vin kiam mi estis okupita pri
vendado.”

Mi ridis. „Moralmanka? Kia malico! Eĉ blindulo povus vidi, ke ŝi
estas senpeka kiel suĉinfano — sed ŝi ja estas bela, kun tiuj
firmaj, aŭdacaj elstaraĵoj, ĉu ne?” mi pikis.

„Mi diros al ŝi, ke vi estas mia edzo,” ŝi minacis.

„Ho, ho, vi ne povas,” mi diris. „Ne forgesu, ke vi estas
‚f-ino Adamson’ laŭ la reklamo, do estos facile nei vian
aserton; kaj se vi diros, ke mi estas edziĝinta al iu alia, mi povos
kredigi al ŝi, ke tion vi diras nur pro ĵaluzo...... ĉar se ne,
kial vi tiom interesiĝus por ekparoli al ŝi? Ne, Liza, vi ne povas
venki kontraŭ mi!”

Dum la Zila-numero mi ĝue rigardis al la belulino, kaj ŝi
okulesprime respondis al miaj rigardoj. Dume Zila respondis la
demandojn:

„Kaj nun venas al mi la jena demando,” daŭrigis Zila.
„Ĉu ĉefkuiristo Rossetti estas edziĝinta? — Jes, li estas
edziĝinta!”

La belulino pafis riproĉan rigardon al mi kaj deturnis la okulojn
ignore. Mi restis senpove venkita, dum la publiko ridis.




42. EL SUB LA TERO APERAS LA VERO.


La sekvintan tagon policano venis kaj parolis al Liza.

„Nu,” li diris, „hieraŭ vespere vi priskribis ŝtelon, kiu
okazis ĉi tie, kaj diris la ĝustan sumon ŝtelitan. Ni scias, kiu
la ŝtelinto estas, sed ne povas pruvi nian konvinkiĝon, do ni
volas, ke vi ĉi-vespere diru lian nomon.”

Post lia foriro Liza diris al mi: „Jen bela kaĉo! Kion ni faru?
Tio estas granda koincido, sed ni ne povos konfesi, ke la afero estas
blufo.”

„Ne, ni ne povas konfesi,” mi aprobis. „Ni devas elteni.
Vidu — ĉi-vespere pritraktu la temon nebule; sed nature vi ne
povos diri la nomon, eĉ se ni scius la nomon de la suspektato. Do
priskribu lin iel ĝenerale... ni prenu ĝeneralan priskribon de
fiŝkaptista tipo en ĉi tiu regiono. Diru: mezalta, fortika, freŝa
vizaĝkoloro, mezblonda hararo kaj bluaj okuloj. Se la priskribo ne
trafas, do la polico pensos, ke ili eraras pri sia ŝtelisto.”

Tiun saman tagon Liza kaj mi estis survoje al nia hotelo, kiam mi
haltis. „Liza,” mi diris, „ĉu la okuloj min trompas?”

„Pri kio?”

„Tiu ulo ĉe la pordo.”

Liza rigardis kien mi montris. „Jes ja! estas Martin Vernon. Li
estas vendanta ion. Kia hazardo portis lin al ĉi tiu nesto?”

Je tiu momento Martin vendis ion al la ĉeporda virino kaj ekrapidis
for.

„Martin!” mi laŭtvokis.

Li sin turnis, vidis nin kaj kuris renkonte kun etendita mano.
„Krevu la mondo! Fulmo kaj fajro! Kiu diris, ke forpasis la epoko
de mirakloj?” li kriis. „Kaj vi, Liza, _comment ça va?_......
kaj vi, Vik, _mein alter kumpel!_ Kia ekstravaganco, renkonti vin
kune. Ho, mia povra Liza, ĉu vi ne povis ĉerpi pli indan viron ol
tiun Vik, kiu iniciatis haremojn en la oriento?”

„Tiu sama malinda Vik estas mia edzo,” respondis Liza ridete.

„Kristo-fero Kolumbo! Kial kateni vin al li? Ĉu pro malespero
ligiĝi al mi? De kiam _Jeanne d’Arc_ venkis _Wellington_, neniam
estis virino tiel kuraĝa. Sed mi ĝojas renkonti vin ambaŭ kaj mi
gratulas; sed diru al via onklo, kial vi vegetas en ĉi tiu urbaĉo,
kiun la Eternulo pro naŭzo ne kompletigis?”

„Ni eksponas en halo ĉi tie. Ĉu vi ne vidis la reklamojn?”

„Ne, mi venis ĵus de urbo, kie kelkaj stultuloj volis adiaŭi min
iom tro entuziasme. Mi estas retiriĝema ulo, do mi foriĝis.”

„Kion vi vendas?”

„La ŝmiraĵon,” diris Martin.

„Kaj kio estas tio?” mi demandis.

„Ĉu vi ne konas ĝin? Ĝi estas ŝmiraĵo, kiu arĝentumas
metalon; sed la homoj plendas, ĉar la efiko ne daŭras. Dio mia,
kia gento rampas sur ĉi tiu mondo! Plendi? Pesto kaj plago! Festo
kaj flago! Besto kaj blago!” li vortdiboĉis. „Se ili estus mi,
ili jam havus kaŭzon plendi. Ofte, dum mi fabelas, ilia pord-anso,
kiun mi ĵus arĝentumis por montri, komencas repreni sian naturan
koloron, antaŭ ol mi povas fini la vendon, kaj mi devas rapide
malaperi...... Sed kial stari ĉi tie en la strato? Ni iru al glutejo
kaj festu la renkonton per ŝaŭmaĵo!” Dum li parolis, Martin
ĵetis maltrankvilajn rigardojn trans la ŝultron, poste li aldonis:
„Cetere — ni rapidu, ĉar ĉi tie kelkaj el miaj ĵusaj klientoj
eble venos por regali min per sia danko.”

„Do, do,” li diris, kiam ni sidis en trinkejo, trinketante niajn
bierojn, „edziĝintaj! Kaj mi ankoraŭ drivas sola kiel la Vaganta
Judo.”

„Jes,” diris Liza. „Kial vi ne trovu edzinon, Martin?”

„Ne, ne,” respondis Martin. „Kunulinon...... eble, sed neniu
bela fraŭlino jam venis proponi sin al mi, kaj por mi estas tro
enuige komenci svatadon kun ĝiaj ŝajnigoj kaj ĝentilaĵoj, kiujn
la pupetoj postulas. Sed antaŭ nelonge bela fraŭlino ja venis en
mian ĉambron kaj......” li finis per supera gesto de malgravigo.

„Ho nu, Martin, rakontu!” petis Liza. „Ne lasu nin tiel,
pendantaj en aero!”

Martin rigardis al Liza kaj poste turnis la rigardon al mi kun
demanda mieno. Mi levis la ŝultrojn. „Juĝu mem!” mi diris.

„Nu,” cedis Martin, „virina peto estas dekreto. Do jen. Unu
nokton, tre malfrue, mi venis en urbon. Mi serĉis kuŝejon kaj
frapis pordon en loĝeja kvartalo. Belega, pompa Venuso aperis
ĉe la pordo. Je la sep pereigaj pekoj, ŝi estis rava, kaj ŝi
rigardis min en maniero, kiu forprenis al mi la spiron. Mi eĉ ne
rememoras klare, kio estis dirita. Estas nekredeble, sed ĉi tiu
sama Martin Vernon, kiu estas hardita kontraŭ la fatala sekso,
agis kiel amtrempita junulo. Ŝi gvidis min al mia ĉambro, diris
kelkajn afablajn vortojn, esprimante la esperon ke mi estos komforta
kaj, duŝinte min per ĉiela rideto, foriris. Post iom da tempo ŝi
frapis sur mia pordo kaj, ĉe mia tutkora invito, ŝi enŝvebis. Ŝi
portis tason da teo por mi, kaj ŝia voĉo trilis arĝente. Mi forte
fervoris, sed ne estis certa, ĉu ŝia afablo fontas el ĝentilo,
aŭ ĉu ŝi favoras min pro korinklino. Ankaŭ mia brako preskaŭ
memstare leviĝis por tuŝi ŝin, sed mi detenis ĝin. Denove ŝi
foriris. Post iom da tempo mi enlitiĝis kaj komencis legi por
fordistri de ŝi miajn pensojn. Denove muziko sur la pordo, denove
ŝi enflosis. Ŝi surhavis negliĝan robon, tra kiu sin modlis
la majestaj kurboj. ‚Pardonu,’ ŝi dolĉis. ‚Ĉu vi havas cigaredon?’
— ‚Nu certe, certe,’ mi respondis. ‚Jen —’ kaj mi donis cigaredon
kaj fajron. Ŝi sidis sur la rando de mia ampleksa lito kaj diris:
‚Nu, ĉu vere vi estas tute komforta?’ — ‚Ho jes, absolute, dankon,’
mi deliris. — ‚Bone,’ ŝi mielis. ‚Nu, se vi deziras ion ajn’ (kaj
mi estis certa, ke ŝi emfazis tiun ion ajn) ‚nur petu, kaj mi ĝojos
komplezi.’ — ‚Vi estas tro ĝentila,’ mi respondis kaj rigardis al
ŝi sopire. Ŝi surverŝis min per la radioj de varma rideto. Mi arde
volis porti la aferon antaŭen, sed mia malnova aplombo forfluis kiel
akvo el korbo. Ŝi diris: ‚Estas io, sed mi ne kuraĝas diri ĝin.
Vi eble juĝos min tro trudema.’ — ‚Ho, estu senceremonia!’
mi diris. ‚Mi estas ja viro, kiu sufiĉe travagis en la mondo. Al
diablo la ortodokson, mi fajfas pri ĝi. Mi mezuras per mia propra
metro. Mi petas vin, parolu libere!’ — Ŝi klinis la kapeton
ĉarme, hezitis, poste komencis: ‚Do...... ĉu eble...... eble
estus loko por ankoraŭ unu en via lito?’ — Mi devis iom serĉi
la voĉon. ‚Sed certe, mia kara, certe!’ Kaj mi tuj moviĝis por
fari lokon. ‚Ho dankon,’ ŝi diris, ‚mi ne sciis kiel proponi
tion al vi, sed estas alia viro, kiu atendas, kaj mi tuj kondukos lin
ĉi tien.’ — kaj ŝi ridetis al mi ĉarme kaj foriris.”

Ni kore ridis. „Jen,” diris Martin, „kiaj aferoj okazas al mi!
Mi plonĝis en la kaptilon kiel beata idioto. — Sed vi du: rakontu
iom pri vi mem!”

Ni babilis, rakontis, kaj poste devis rapidi al la halo. Martin
promesis ĉeesti.

Tiun vesperon estis granda amaso da popolo en la halo, ĉar la famo
pri la malkovro de la urba ŝtelisto disvastiĝis. Estis policano kaj
polica serĝento en la halo. Ĉiuj atendis la malkaŝon de l’ nomo de
la ŝtelisto...

Liza priskribis la ŝteliston kiel ni aranĝis; sed kiam ŝi venis
al la punkto diveni la nomon, ŝi diris: „......kaj lia nomo
estas...... estas......”

Plena silento regis en la halo.

„......estas...... ne, mi ne povas kapti la nomon,” ŝi diris per
preskaŭ flustra voĉo, kaj lace ŝi metis la manon al la frunto.

La serĝento venis al Liza kaj diris: „La priskribo de la
ŝtelisto estas tute ekzakta, sed kial vi ne povas diri lian
nomon?” „Ne estas facile,” diris Liza. „Ĵus ĝi estis ekvenonta
al mi, kaj poste — ĝi ne. Tiuj sciigoj aŭ venas aŭ ne venas,
kaj mi povas nur peni. Oni ne povas postuli, ke ili venu.”

Martin aŭskultis flanke.

La policserĝento diris: „Do, ni provu denove morgaŭ vespere,
ĉu?”

„Ho jes, mi ja provos,” respondis Liza.

„Bone, ni ĉeestos morgaŭ vespere, sed nun estas konsilinde, ke ni
akompanu vin hejmen, ĉar la ŝtelisto eble atakos vin. Kaj morgaŭ
ni akompanos vin de la hotelo kaj returne.”

Ni kune iris al la hotelo. Martin estis kun ni, kaj post la foriro de
la policanoj ni invitis Martin enveni.

„Mi komprenas nur duone ĉi tiun polican aferon,” diris Martin.
„Kio ĝi estas?”

Ni klarigis al li.

„La plej terura malsano en la mondo estas stulteco, simpla
kretenismo,” filozofis Martin. „Pro stulteco homoj mortas,
agonias, malsatas kaj minimume malŝparas tempon. Ĉu kredeble,
ke oni kondamnus iun pro diro de divenistino? Iam oni detruis
aŭguristinojn, kaj nun oni volas uzi ilin por detrui aliulojn. Jen
vera progreso! Mi malesperas, tute rezignas pri la monda idiotaro.
Tamen vi ne povas konfesi la blufon. Ne-ne, ne konfesu; plenŝtopu
iliajn vakajn rap-nap-kapojn per babilaĵoj. Vi mem ne povas fari
esplorojn pri la krimo sen tiri atenton sur vin, sed mi esploros kaj
provos eltrovi detalojn. Mi sciigos vin morgaŭ pri la rezulto.”

La posta vespero estis nia lasta en la urbo. La halo estis sufoke
plena, kaj homoj staris malantaŭ la seĝaro, kunpremitaj kiel
sardeloj en skatolo. Martin fingrovokis min. „Mi elfosis ion,”
li diris mallaŭte, kaj rapide li komunikis al mi kelkajn detalojn
pri la ŝtelo. Mi sciigis tion al Liza.

Venis la apogea momento de la vespero. Liza priskribis la ŝteliston
kiel antaŭe. Tiam ŝi aldonis laŭ la sciigoj de Martin:

„Estas nokto. Jes, mi vidas iun. Mi vidas lin, li alproksimiĝas
al dometo...... li ĉirkaŭrigardas. Jen li venas al la pordo kaj
provas malfermi ĝin. Nun li staras senmove, ŝajne aŭskultante. Li
ĉirkaŭiras la dometon, ĝi estas ligna kabano...... Oh, la bildo
malklariĝas...... jes, nun li iras al fenestro, li sin klinas.
Nun li rektiĝas. Li havas ion en la mano, mi ne klare vidas kio
ĝi estas...... eble ŝtono. Li frakasas la fenestron. Denove li
ĉirkaŭrigardas. Jes, nun li engrimpas.” (Paŭzo, ne estas eĉ
flustro en la halo: la priskribo tuŝas eĉ min.) Liza daŭrigas
ekscitite: ‚Jen, jen, li elgrimpas, ho, mi vidas lin...... jes,
jes, mi vidas lin!” (Ŝia voĉo kresĉendas.) „Li metas ion en
la poŝon, li forrapidas dekstren, dekstren......” (Longa paŭzo,
poste mallaŭte:) „Lia nomo estas...... estas... (ŝia voĉo
preskaŭ ne aŭdiĝas, kapoj kliniĝas al ŝi streĉe) estas... jes,
estas...” Ŝi ‚svenis’. Mi kuris sur la scenejon kaj vokis
unu el miaj helpantoj, kaj ni portis ŝin de la scenejo. Post iom
da tempo ŝi revenis kaj la mendoj por horoskopoj rompis ĉiujn
rekordojn. Unu-du virinoj timis alproksimiĝi al Liza.

Denove la serĝento venis. „Kial vi ne sukcesis diri lian nomon?
Ĉu vi ja sciis ĝin antaŭ ol vi svenis?”

„Ne,” diris Liza lace. „Io ja ekvenis al mi, sed ĝi estis
tro nebula. Komprenu, ke ĉiuj en la halo pensis nomojn! Venis al
mia menso granda konfuzaĵo, nomoj, nomoj, eroj de nomoj, tute
intermiksitaj, tute nebulaj. Ne estas eble, tute ne estas eble. Kun
tia konfuzo la afero estas tro streĉa.”

„Do,” demandis la serĝento, „ĉu vi povos diveni la nomon, se
mi sidos ĉe vi private?”

„Jes, eble,” diris Liza.

„Bone, ni provu.”

„Sed ne ĉi-vespere,” petis Liza. „Mi estas morte laca.”

„Do kiam?”

„Je la dekunua morgaŭ matene en mia hotelo.”

„Bone,” diris la serĝento kontente. „Mi estos tie akurate.”

Tiun vesperon, post eskorto al la hotelo, ni revenis al la halo kaj
pakis ĉion, kaj la sekvintan matenon, post adiaŭo al Martin, ni
forlasis la urbon je la naŭa matene.




43. NIA DILIGENTA KOLEGARO.


Marto 1938. Denove en Olympia, Londono. Ni nun partoprenis skotajn
kaj anglajn foirojn kaj ankaŭ negocis en urbaj haloj. Ĉe ni laboris
dudek-kvin personoj. En la anglaj foiroj ni konkurencis kontraŭ la
V.I.K.-kompanio. Ni havis la avantaĝon, ke ni kaj niaj dungitoj
laboris kiel familio, kaj ni konkurencis kontraŭ V.I.K. senlace.
Ĉe V.I.K. nun restis nur tri eksponistoj: tio signifas, ke V.I.K.
preskaŭ perdis la merkaton. La sola afero, kiun ni timis, estis ke
unu el niaj laborantoj forlasos nin kaj iros al la opozicio. Eĉ se
tiu transkurinto ne estus sperta laboristo, li povus malutili nin, se
li kontraŭlaborus. Nome ni havis metiajn sekretojn kaj taktikojn,
kiujn ni ĵaluze gardis, kaj estus por ni domaĝe, se la opozicio
ekscius ilin.

Tre simpla sed tre efika taktiko nia estis ĉiam disdiri, ke ni
malmulte vendas. Bazaruloj, male, ĉiam fanfaronas per grandaj
troigoj pri siaj vendoj por kredigi al ĉiu, ke ili estas bonegaj
vendistoj. Vendoj en foiroj estas ĉiam malaltaj en la komenco,
kaj poste pograde altiĝas ĝis granda eksterproporcia vendado dum
la lastaj tagoj. Tiu altiĝo ĉe la fino estas grandparte rezulto
de la antaŭatempa laborado, inkluzive de la komenco, kiam ŝajnas
malŝparo de tempo klopodi. Se la opozicio pensos, ke ni bone vendas,
ĝi strebos per ĉiuj fortoj por superi nin. Do la taktiko estas
paroli al ili pesimisme, dirante ke ne valoras la penon provi, kaj ke
la foiro estas fiasko.

Estas strange, kiel facile oni kredas tion, eĉ se la kredanto havas
jarojn da sperto. Bazaruloj ĉiam memoras la finan rezulton de foira
vendado kaj forgesas la malesperigan komencon, ĉar iliaj mensoj
evitas memori tion, kio estas malagrabla. Tiu faktoro, plus sintrompo
per fanfaronado, faciligas nian taktikon, kredigi al ili, ke foiro
ne estas bona. Dume ni forte laboras, eĉ se la tuja vendado estas
mizera, kaj dume la opozicio perdas valoran tempon. Kiam mendoj
komencas enveni kvante, la opozicio vekiĝas, sed estas jam tro
malfrue.

Ofte en malgrandaj, malbonaj foiroj ni bone sukcesis, ĉar neniu
klopodis eksponadi kaj ni kolektis la plejmulton de la vizitantoj,
kiuj estas pli pretaj aĉeti, ĉar neniu jam vendis al ili.

Ĉe Olympia ni estis ok laborantoj entute.

Estis Hilda. Ŝi bone eksponis kaj ankaŭ estis bona trudvendistino.
Ŝi estis eks-teatrodancistino, sed ŝi suferis je tro granda
memestimo. Tio estas tre kutima manko de bazaruloj, kaj kiam bazarulo
infektiĝas je tiu malsano, ni devas tuj klopodi kuraci lin. Ĉe
tiu malsano la infektita eksponisto staras sur la podio aŭ scenejo
kaj paradas per ŝercoj aŭ fanfaronoj, entrinkante la aprobon de la
amuzita anaro, kaj forgesas pritrakti serioze la vendotan artiklon.
La rezulto estas, ke ĉiu laŭdas la eksponiston, sed ne aĉetas. Iom
da humoro por teni la atenton estas necesa, sed troo malbone efikas.
Kiam mi dungas laborantojn kaj instruas ilin, mi devas unue iom
laŭdi ilin ĉe ĉiu progreso por kuraĝigi ilin, kaj poste ĉe la
apero de la bazarula malsano mi devas ‚duŝi ilin malvarme’ por
sobrigi al ili la kapon.

Richard estis karbministo, antaŭ ol li laboris ĉe ni. Li estis
bona eksponisto kiam la bazarula malsano ne kaptis lin, sed li estis
tute nebona ĉe la individua vendado. Strange estas ke, kiam viroj
komencas eksponadi, ili malboniĝas je la individua vendo, sed la
virinoj, kiuj eksponas, retenas ambaŭ kapablojn.

Sinjoro Parr...... ni ĉiam nomis lin ‚sinjoro’. Parr estis nova
ĉe ni. Li estis bone edukita viro kaj venis de altklasa aŭ eble
eĉ aristokrata familio. Ni neniam eltrovis precize pri lia deveno.
Li estis iom altstatura, impona viro, ĉirkaŭ kvardekkvin-jara,
disting-aspekta, kun griziĝantaj haroj ĉe la tempioj. Kiam li estis
for de la laboro, li sin vestis malhele kaj portis eksmodan, larĝan
kravaton. Neniam oni vidis lin sen liaj bastono kaj gantoj kaj,
kvankam liaj vestoj estis iom eluzitaj kaj eksmodaj, li portis ilin
kiel princo. Li ĉiam havis blankan naztukon en la brustpoŝo kaj
elstarajn blankajn ĉemiz-manumojn. Li ne kapablis eksponi, sed per
sia kulturita voĉo li bone vendis al virinoj, kiujn li imponis. Sed
de la komenco li prunteprenis monon de niaj laborantoj en maniero,
kiu impresis, kvazaŭ li farus favoron al ili, kaj tiun monon li
forgesis redoni. Li poste prunteprenis de personoj ĉe aliaj standoj,
ĉar niaj laborantoj jam surdiĝis kontraŭ tiaj demandoj liaj.

Kvare venis Freda. Ni nomis ŝin „Film-Freda”, ĉar ŝi
intertempe laboris ĉe Londonaj filmkompanioj en malgravaj
amas-roloj. Ĉe ni ŝi estis provizora laborantino. Laŭ ŝia
parolado ŝi estas fama aktorino kaj ŝi ĉiam parolis pri la
filmsteloj, kvazaŭ ŝi estus ties intima amikino, kaj nomis ilin
per -ĉjo kaj -njo. Kvankam ŝi ŝajnigis esti bonhava kaj parolis
pri grandaj salajroj, mi rimarkis ke je manĝotempo ŝi ĉirkaŭiris
la standojn en Olympia kaj regalis sin per senkostaj specimenoj de
supo, faboj, biskvitoj, limonado ktp. Se ŝi estus honeste dirinta,
ke mankas mono al ŝi, ni senhezite estus donintaj anticipan
pagon al ŝi. Mi foje aludis delikate pri tio, sed ŝi rifuzis
kun aktora gesto. Ŝi estis tre komplezema kaj entreprenis aĉeti
necesaĵojn por ni ĉiuj, ĉe butikoj survoje al la foiro aŭ ofte
eĉ malproksime de sia vojo, kaj ŝi ne akceptis rekompencon pli ol
la netajn elspezitajn sumojn. Ni kvitiĝis per donacoj de rostitaj
kokidoj ktp.

Ŝi videble konsideris sin treege bela, kvankam tiu opinio ŝajnis
al mi sufiĉe diskutebla. Ŝajne ankaŭ la filmreĝisoroj ne vidis
tion ĝuste per ŝiaj okuloj, ĉar mi foje vidis ŝin en filmo, kie
grupo da virinoj estis vestitaj kaj iom ŝminkitaj por doni humoran
efekton, sed la reĝisoro de la filmo lasis ŝin prezenti sin tute
nature.

Ŝi estis bona vendistino sed ofte rabis mendojn, tio estas: ŝi
alkroĉiĝis al aĉetontoj, kiujn alparolis aliaj vendistoj, celante
kapti iliajn mendojn en sia kajero. Mi devis teni la okulojn sur ŝi
pri tio, ĉar tio kaŭzas malpacon. Ĉiu el niaj vendistoj avide
konkuris en mendo-akiro, kvankam neniu iam ajn superis la vendadon
de Liza.

Kaj estis Tommy, nia plej bona eksponisto. Antaŭ ol labori ĉe ni,
li havis strangan okupon. Li laboris ĉe amuzfoiro kiel ‚sprono’.
Lia tasko estis, iri de unu budo al alia kaj roli kvazaŭ kliento,
rulante aŭ ĵetante pilkojn, ĵetante mansagojn aŭ lignajn ringojn,
pafante per aerfusiloj ktp., cele al trafo de premioj. Sed tion li
devis fari nur ĉe la budoj, kie mankas klientoj por tiel allogi
rigardantojn, kaj kiam tiuj komencas ankaŭ partopreni, li kviete
foriras al alia budo. La budozorgantoj ĉiam donas al li la plej
valorajn premiojn pro iu ajn venko, kaj tiuj premioj estas kaŝe
redonataj poste.

Kaj laste ni havis Dora. Ŝi ne kapablis eksponi, sed ŝi estis
nelacigebla laborantino, kaj per la nura forto de senĉesa parolado
ŝi tre multe vendis. Sed ŝi estis tre naiva. Ĉiu el ni sin
distris, blagante Dora, sed ŝi ne ofendiĝis.

Dora estas la sola persono en la mondo, kiu provis kuri pli rapide ol
po 335.000 kilometrojn en sekundo, kvankam ŝi ne sukcesis...... Tiu
provo okazis ĉe foiro en Manĉestro iun tagon antaŭ ĝia malfermo.
En la foiro estis demonstro de televido. Je tiu tempo televido estis
novaĵo, kaj homoj volonte pagis por vidi ĝin. La televidaj bildoj
estis elsendataj de stando ĉe unu ekstremo de la halo al stando ĉe
la alia ekstremo. Nu, ĉi tiun tagon ni atendis la malfermon de la
foiro kaj dume ni distris nin per elsendoj memfaritaj, kie ni vice
rolis kiel aktoroj, dum la ceteraj rigardis en la riceva stando.

Venis la vico de Dora. Ŝi faris sian prezenton kaj poste venis al ni
kaj demandis: „Ĉu mi prezentiĝis bone?”

„Tre bone,” respondis unu el ni. „Sed kial vi ne pli rapidis
ĉi tien post via prezento por vidi vin mem? Ĵus via bildo
malaperis. Nu, iru kaj prezentu denove, kaj _kuru_ ĉi tien!”

La kompatinda Dora provis plurfoje, sed ĉiam ni diris al ŝi: „Ho
domaĝe! Kuru ankoraŭ pli rapide — via bildo ĵus malaperis,”
kaj jen Dora ree kaj ree kuris plenpove, penante kuri pli rapide ol
elektro.

Kaj tiu stranga sortimento da personoj glate kaj sperte kunlaboris.

Iun tagon mi deĵoris ĉe la stando. Estis iom post la unua horo —
la ‚enua horo’ oni povas diri, ĉar tiam estas plej malvigle:
homoj po etaj grupoj preterdrivas sed ne estas kapteblaj — kiam Dora
aperis kaj diris: „Jen, Vik, vi estas svisdevena, ĉu ne? Do venu
paroli kun ĉi tiu sinjoro, kiun neniu el ni povas kompreni! Sviso li
nomas sin, kaj tiel kriple li parolaĉas angle!...... Nu, venu!”

Nature mi venis, rapide lasinte la standon al la prizorgo de Tommy.
La eblo renkonti svison vigle interesis min, ĉar mi tre emis paroli
kun li pri la hejmlando. Ĉe najbara stando staris juna sinjoro,
videble fremda. Mi alpaŝis, kaj li salutis min — germane. Mi penis
respondi, sed ve! mia germana lingvo estas preskaŭ nenioma — do mi
demandis, ĉu li ne parolas itale? Itale li parolis sambone, kiel mi
germane, do ni devis rezigni, kaj ni provis la francan lingvon. Sed
bedaŭrinde nek li nek mi bone scipovis ĝin, kaj post diro de kelkaj
kutimaĵoj ni haltis, konstatante, ke nia scio ne sufiĉas por taŭga
interparolado.

Nu jen: tri oficialaj svisaj lingvoj ne utilis al ni, kaj pri la
kvara — la romanĉa — mi ne demandis, ĉar eĉ unu vorton mi ne
scias el tiu. (Poste mi sciiĝis, ke ankaŭ li tute ne scias la
romanĉan.) Tiam mi ekspensis, ke eble lia angla scio estas pli
bona, ol ŝajnis al la aliaj vendistoj: ĝin eble nur maskas dika
fremda prononcado, kiun mi sukcesos trakompreni. Sed ne, lia anglaĵo
estis vere aĉa, preskaŭ neekzistanta.

Nu, jen kia situacio! Du samlandanoj, kiuj havas elekton inter kvar
naciaj lingvoj kaj pli aŭ malpli scias tri el ili, sed tute ne
povas konversacii. Absurda embaraso! Ni staris unu kontraŭ la alia
senvorte. Mi sentis min kiel idioto, kaj al mi ŝajnis, ke ankaŭ
li spertas la samon. Tute senespere, tamen por iel daŭrigi la
mortantan konversacion, mi demandis: „Ĉu vi parolas Esperanton?”
„Jes!” li kriis. Kia ĝojo! Ni iris kune al Lyons-kafejo kaj
babilis intime pri hejmlandaj aferoj dum preskaŭ du horoj, kaj ni
parolis tiel nature, ke mi tute ne konsciis, ke mi babiladas per
neŭtrala lingvo kun — mia _fremda_ samlandano!

Ĉe disiĝo ni aranĝis revidiĝon. Kiam ni renkontiĝis, ni kune
vizitis Londonan Esperantan klubon. La nivelo de Esperanto tie estis
bona, la klubanoj estis tre viglaj, kaj ni forte ĝuis la kunvenon.

  * * * *

Kaj nun, kara leganto, vi vidis, ke la vivo de bazarulo estas vojo
zigzaga kaj epizoda, sen formo kaj sen kohero. Al tia historio estas
malfacile meti taŭgan finon; do permesu, ke mi solvu ĉi tiun
problemon arbitre kaj senplue per skribo de la sigela vorto:

FINO.




EPILOGO:

Ŝiru vin en du partojn, la mondo trian postulos.


  10. XII. 1949.

  Kara Ernesto,

Mi ricevis vian leteron, en kiu vi instigas min finverki la romanon.
Restis verkotaj nur iaj 30-40 paĝoj; _nur_... sed vi ne povos
kredi, kiel tiuj 30 paĝoj staris al mi en la gorĝo!

Certe vi pensas, se oni jam skribis pli ol 200 paĝojn, ke oni povas
streki senpene — kvazaŭ parafon ĉe letero — la bagatelajn 40,
kiuj kompletigos la verkon! Vi skribas al mi:

„Vi, kiu pionire kaj persiste ellaboris la komencon kaj la
ceteran pliparton de via kroniko, kaj eĉ en groteske malfacilaj
cirkonstancoj — dum trajn-vojaĝoj, en busoj, dum noktoj kiam
negocaj zorgoj forpelis la dormon —, ĉu vi nun volas halti hipnote
antaŭ la fino? Kia kunikla timo nun paralizas viajn nervojn, ke vi
ne povas tion malmultan fari, kio kondukos vian laboron el stumpa
manuskripto al kompleta verko?”

Nu bone, vi jam ne bezonos plendi ĉar jen — iele-iome, duone
malbone — mi almetis la finon. Sed vi ne havas imagon pri la
malfaciloj, kiuj plagis min lastatempe! Sciu, la nuntempaj dungitoj
tute ne havas la kvaliton nek spiriton de la antaŭmilitaj. Ili estas
pli fieraj, pli kapricaj, malpli laboremaj. Sed ekster tio ŝajnas,
ke lastatempe iu aparta koboldo de misŝanco min sieĝis.

Ĉu iam ajn vi spertis, ke dum certa tempospaco ĉio kontraŭa
okazas ĝis punkto, kiam oni diras al si: „Nun nepovas okazi io
plua,” kaj tamen kontraŭaĵoj daŭradas? Tion mi spertis dum la
du lastaj semajnoj. Aro da ĝenaĵoj, neniu el ili per si mem grava,
inundis min. Mi lastatempe dungis proksimume dudekon da laborantoj,
kaj al ĉiu senescepte io okazis. Kvin malnovaj forlasis min pro
diversaj kaŭzoj. Kelkaj novaj estis netaŭgaj, kaj mi devis maldungi
ilin. Unu ebriiĝis kaj estis forĵetata el magazeno, unu bonan alia
firmo forŝtelis; du bonaj enamiĝis tiel forte, ke dise mi ne povas
laborigi ilin, kaj kune ili uzas la labortempon rigardante en okulojn
unu de alia, kaj mi nepre devos maldungi ilin. Du vere malsaniĝis
en momento, kiam ili devis komenci laboron. Alia, kiu nepre devis
deĵori en magazeno, estis tenata hejme de sia edzino. Unu viro,
kiu enamiĝis, sabotis gravan magazenan aranĝon por esti ĉe sia
amatino, kiu estis en alia urbo ktp. ktp.

Sen troigo, tiaj sciigoj venis al mi du-trifoje ĉiun tagon
senescepte, kaj mi devis per telefono kaj telegramo kaj mem-iro
ŝtopi la breĉojn. Tiel rapide okazis ĉio ke mi ne havis tempon
sciigi Birrell, kaj li ne scias kiuj laboras ĉe ni nek kie ili
estas. Eĉ dimanĉe frumatene la telefono alarmas.

Hieraŭ sinjorino, kiu tre ŝatis la laboron, kiu bone laboris
(kaj plurfoje diris, ke ŝi esperas, ke ŝi taŭgos, ĉar ŝi volas
daŭrigi kaj tre bezonas la monon ktp.), iris al poŝtoficejo
kaj simple malaperis. Mi ne scias, ĉu ŝi mortis aŭ perdis la
memoron...

Mi kuras de urbo al urbo kaj laboris en du aŭ tri urboj en sama
tago. La zorgoj kaj misaventuroj estas efektive fantastaj — mi ne
povas priskribi al vi eĉ la duonon de ili.

Bonvolu do konsideri ĉion ĉi kaj legu indulge mian pene akuŝitan
verkon, de kiu mi nun definitive liberiĝas.

  Via, Vik.




POSTNOTO


La supra letero iom montras, kiel malavare Cezaro Rossetti konsumis
siajn grandajn energiojn. Je la 6-a de majo 1950 li subite kolapsis
en sia hejmo kaj du tagojn poste li mortis, havante aĝon de 48
jaroj.




PROKSIMUMA PRONONCO DE PERSONAJ NOMOJ KAJ DE KELKAJ ANGLAJ VORTOJ.

  Aberdeen            Aberdi’n
  Alec Nicol          Alek Nikol
  Ayr                 Er
  Bank Hey Street     Bank Hej Strit
  Berwick-on-Tweed    Berik-on-Tŭid
  Birmingham          Bö’mingam
  Black               Blak
  Blackie             Blaki
  Blackpool           Blakpul
  Bournemouth         Bo’nmaŭt
  bricks              briks
  Brighton            Brajton
  British Toy Co.     Britiŝ Toj Kampani’ (Brita Ludil-Kompanio)
  Buckie              Baki
  Burns               Barnz
  Caernarvon          Kajrnarvon
  cement              seme’nt
  Chesterfield        Ĉe’stöfild
  Cohen               Koen
  Cornwall            Kornŭol
  demonstrator        de’monstretor
  Fairley             Ferle
  Falmouth            Falmaŭt
  Fife                Fajf
  George              Ĝorĝ
  Hooper              Huper
  Hughes              Hjuz
  Ideal Homes         Ajdil Homz
  Japlac              Ĝaplak
  Jeff                Ĝef
  Jersey              Ĝerze
  Jock                Ĝok (skota mallongigo de Johano, per kiu
                        la angloj kutime kromnomas skotojn)
  Joe                 Ĝo
  Jones               Ĝonz
  Leeds               Lidz
  Leek                Lik
  Lewis               Luis
  Liverpool           Li’verpul
  Lottie              Loti
  Luigi               Luiĝi
  Lyons               Lajnz
  Mac                 Mak
  Mackey              Maka’j
  Margy               Marĝi
  Market Street       Market Strit
  Marquis             Markŭis
  Mary                Meri
  Michael O’Hara      Majkel Ohara
  Micky               Miki
  Middlesborough      Mi’dlzbra
  Mosley Street       Mozle Strit
  Nairn               Nern
  Newcastle           Njukasl
  Orkney              Orkne
  Park Lane           Pak Lejn
  Peterhead           Piterhe’d
  Petticoat Lane      Pe’tikot Lejn
  Plurtown            Plurtaŭn
  Premo Cooker Co.    Premo Kuker Kampani’
  Priestley           Pristle
  Ralph               Ralf
  Richard             Riĉard
  Rogers              Roĝerz
  Sandhaven           Sandheven
  Scott               Skot
  Shaw                Ŝo
  Sheffield           Ŝefild
  Shetland            Ŝetland
  Shiftit             Ŝiftit
  Smart & Co.         Smart and Ko
  Stanley             Stanle
  Stevenson           Sti’venson
  Stockton            Stokton
  Sunday Referee      Sande Referi’ („Dimanĉa Arbitranto”)
  Sunderland          Sa’ndöland
  Sydney              Sidne
  Taytown             Tetaŭn
  Turner              Tarner
  Waverley Market     Ŭe’verli Market
  Wellington          Ŭe’lington (armeestro kiu venkis Napoleonon
                        ĉe Waterloo)
  West Hartlepool     Ŭest Ha’tlepul
  Whitechapel         Ŭaj’tĉapel
  Williams            Ŭiljamz
  Woolton             Ŭulton
  Woolworth           Ŭulŭös




KLARIGO DE KELKAJ NEKUTIMAJ VORTOJ KAJ ESPRIMOJ.

(P.V. = troviĝas en la Plena Vortaro.)


*adios* (hispane) adiaŭ

*adios, amigo* (hisp.) adiaŭ, amiko

*amblo* (P.V.) figure: malrapida, korprula iro de homo

*a rivederci* (itale, pr.: a rivederĉi) ĝis revido

*Baĥo* (latine: Bacchus) dio de vino

*bireto* (P.V.) lana platĉapo

*cinq* (france, pr.: sänk) kvin

*comment ça va?* (france, pr.: koma’ sa va?) kiel vi fartas?

*dix* (france, pr.: dis) dek

*eskapi* (P.V.) sukcese forkuri

*entre nous* (france, pr.: antre nu) inter ni

*furzi* (P.V.) ellasi intestajn gasojn, plej ofte kun bruo kaj
malbonodoro

*genug davon* (germane) sufiĉe de tio

*glugli* fari la bruon de akvo fluanta el botelo

*ĝis’i* adiaŭi, diri „ĝis”(= ĝis la revido!)

*ĝis revidersehen* bonhumora kunmikso de esperanta *ĝis
revido* kaj germana *auf Wiedersehen*

*hunjo* hundino

*Jeanne d’Arc* (pr. Ĵan d’Ark) fama franca heroino,
militistino, sanktulino

*Kaisa hai, sahib* (hinda) Saluton, sinjoro!

*kojonoj* (familiare) testikoj

*kresĉendo* (muzike, P.V.) kreskanta, plilaŭtiĝanta

*kriĉo* sono simila al krio de akcipitro

*kurtaĝo* (P.V.) procentaĵo pagata al makleristo

*manekeno* model(in)o demonstranta robojn k.s.

*mein alter kumpel* (germane, pr.: majn alter kumpel) mia
malnova kamarado (Kumpel = ministo)

*morna* preme malhela, preme malgajiga

*n’est-ce pas* (france, pr.: nespa) ĉu ne?

*nupto* geedziĝo

*’om da pundoj* (dialekta imito) tiom da pundoj

*paneo* (P.V.) malfunkcio de motoro

*plonĝi* sin ĵeti en akvon

*pluso* (slange) profito

*pojno* manartiko

*povra* mizera, malriĉa, kompatinda

*pundo* (angle: pound, pr.: paŭnd) laŭ la angla monsistemo unu
pundo (= unu funto sterlinga) enhavas 20 ŝilingojn; unu ŝilingo
enhavas 12 pencojn.

*rara* (P.V.) malofta

*rekvizitoj* bezonaĵoj, teatraj akcesoraĵoj

*riz-kureo* hinda raguo kuirita kun kureo, t.e. miksaĵo de
pipro, zingibro kaj aliaj spicoj kun rizo

*sakri* (P.V.) blasfemi

*salamo* speco de kolbaso

*sombra* malhela

*’sponi* (dialekta imito) eksponi

*spuro* postsigno

*ŝalti* komuti

*tenaca* elaste al-teniĝema

*veni, vidi, vici* (latine) mi venis, vidis, venkis (laŭdire la
militraporto de Julio Cezaro invadinta Britujon)

*zo’o* zoologia ĝardeno




Noto de transskribinto:

Malmultajn ŝajnajn preserarojn en la originalo mi ŝanĝis senrimarke.
Mi provis reprodukti la interpunkciaĵojn laŭ la originalo.


[The end of _Kredu Min, Sinjorino!_ by Cezaro Rossetti]
